ЖЕЛДІҚАРА – Алматы облысы Көксу ауданы жерінде орналасқан тау. Айнабұлақ және Сарыөзек станциялаларының аралығында. Тау сілемдері, негізінен, ұсақ шоқылы қыраттар болып келеді. Абсолюттік биіктігі 1357 м. Шығыстан батысқа қарай ұзындығы. 10 км-ге созылған, ені 8 км-ге жуық. Батыс және оңтүстік беткейі тік жарқабақты. Каледонның қатпарлы жыныстарынан түзілген. Таудың етегі жазық, сайлы-жыралы, шөбі тықыр келген. Мұнда изен, жусан, бетеге, селеу, тобылғы, қараған өседі. Мал жайылымына қолайлы.   

