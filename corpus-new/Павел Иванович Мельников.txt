Павел Иванович Мельников (лақап аты – Андрей Печерский; 1818 жыл 6 қараша, Нижний Новгород – 1883 жыл 13 ақпан, Нижний Новгород) – орыс жазушысы. Дворян отбасында туған. 1837 жылы Қазан университетінің сөз өнері факультетін бітірген. Мельников әдеби қызметін XIX ғасырдың 50 жылдары бастады. «Красильниковтар» (1852), «Поликарп атай» (1857) т.б. алғашқы әңгімелерімен жұрт назарын аударды. Оның көрнекті шығармалары - «Орманда» (1871-1874), «Тауда» (1875-1881) романдары. Бұл шығармаларында сол кездегі қоғам өмірінің сан алуан шындығын суреттеді. Ол тарих, этнография және статистика мәселелері жөнінде де көптеген еңбектер жазды. 

