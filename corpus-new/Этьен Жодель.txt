Этьен Жодель (фр. Étienne Jodelle; 1532-1573 жылдар) – француз ақыны және драматург, «Плеяда» одағының мүшесі . Ренессанс, маньеризм бағытында жазады. Никола Денизо, Марк-Антуан Мюре және Реми Белло секілді ақындармен дос болған. 1553 жылы Реймсте қойылған «Күңдіктегі Клеопатра» атты трагедиясымен көпшілікке танылады. Үш актіден тұратын трагедияда Мысыр патшайымының қайғылы өмірі туралы баяндалады. Тағы бір атақты шығармаларының бірі – «Эжен» (немесе «Евгений», Eugene, 1553) комедиясы. Мол табыс алып келген шығармаларының қатарында «Өзіне өлім әкелген Дидона» (Didon se sacrifiant, 1555) атты трагедиясы бар. Сонымен қатар көптеген трагедия, комедия, сонет, мадақ жыры, поэма, элегия және эпитафиялардың авторы.  

