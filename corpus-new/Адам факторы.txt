Адам факторы — адамның қарым-қабілетін, мүмкіндігі мен іс-әрекетін қоғамдық мүдделер тұрғысынан бағалауда кеңінен қолданылатын ұғым. Адамның болашаққа сенімін арттырып, өмірлік бет алысын айқындайтын және белсенділігін күшейтетін факторларға әлеум. қажеттілік артқан кезде, бұл ұғым туралы көзқарастар қайта байыпталды. Адам факторы үлкен істерді аяғына дейін жеткізуде, ұлы бастамаларды жалғастыруда, биік мақсаттарға ұмтылуда өмірлік позицияның шоқтығы ретінде қалыптасады. Адамдардың парасат деңгейі биік, еркі сергек, болмысы берік болып, түпкілікті ғылыми-техникалық дайындықпен бірге білімге құштарлық, жұмысқа іскерлік орныққанда, сондай-ақ, ұжымды адам қабілеті мен өндіріс процестерін қатар жетілдіре отырып басқара алатын сауатты, белсенді мамандар болғанда адам факторы қоғамдық та, материалдық та күшке айнала алады. Демек, адам факторы бірлесе еңбек ету мүмкіндігін жетілдіру арқылы қоғам мен жеке тұлғалар арасындағы өзара қарым-қатынасты жаңа дәрежеге көтеретін қабілет-қасиеттердің нысаналы жиынтығы болып табылады.  «Қазақстан»: Ұлттық энцклопедия / Бас редактор Ә. Нысанбаев – Алматы «Қазақ энциклопедиясы» Бас редакциясы, 1998 ISBN 5-89800-123-9, I том   

