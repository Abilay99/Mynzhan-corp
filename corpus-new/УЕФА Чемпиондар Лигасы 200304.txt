УЕФА Чемпиондар Лигасы 2003/04 — УЕФА Чемпиондар Лигасының 12-ші, Чемпиондар Кубогының 49-шы маусымы. Финалдық ойын 2004 жылы 26 мамырда Гельзенкирхендегі "Ауф Шальке" стадионында өтті. Португалияның "Порту" клубы "Монаконы" 3:0 есебімен ұтты. Осы маусымнан бастап екінші топтық турнирдің орнына 1/8 финал раунды өткізілетін болды. Қазақстанның атынан 2002 жылғы чемпион Павлодардың "Ертісі" қатысты. Алғашқы раундта Кипрдің "Омониясымен" тоқайласты. Бірінші ойын сыртта 0:0 есебімен тең аяқталып, жерлестеріміз жарысты жалғастыруға жақсы мүмкіндік алған-ды. Қарымта матчта тіпті Агаевтың голынан соң 21 минутта 1:0 есебімен алға да шықты. Алайда кейін екі доп жіберіп алып, келесі сатыға шыға алмады. 

