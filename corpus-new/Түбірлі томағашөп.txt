Түбірлі томағашөп (лат. Scutellarіa subcaespitosa) – ерінгүлділер тұқымдасы, томағашөп туысына жататын, өте сирек кездесетін, эндемик түр. Қырғыз жотасының батыс сілемдерінде және Талас Алатауында, Қаржантауда (Ақ Мешіт жырасы), Қазығұрт шыңы мен Сырдария Қаратауында (оңтүстік бөлігі мен орталық сілемінде) кездеседі. Тасты және шағыл тасты –ұсақ топырақты аласа тау беткейлерінде өседі. Шағын популяция болып кездеседі. Малды шектен тыс жаюдан зардап шегеді. Мәдени түрде тек Ташкент ботаника бағында (Өзбекстан) өсіріледі. Тұқымы арқылы көбейеді. Екпе көшеттері екінші жылы гүлдеп, жеміс береді. Мәдени өсіруде төзімді. Гүл мен жемісті мол береді. Екпе көшеттері 18 жылдан кейін қурайды. Табиғи популяцияларының жағдайлары зерттелмеген. Қаратау мен Ақсу –Жабағылы қорықтарында бірен-саран қорғалады. 

