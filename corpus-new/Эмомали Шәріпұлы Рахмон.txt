 Эмомали Рахмонов Шәріпұлы (05.10.1952. Куляб облысы Дангара ауданы Дангара ауылы) — Тәжікстан Республикасының Президенті. Тәжікстан мемлекеттік университетін бітірген (1982). 1988 жылы Дангара ауданында ұжымшар директоры болды. 1992-94 жылы облыстық атқару комитетінің төрағасы, Тәжікстанның Жоғарғы Кеңесінің төрағасы болды. 1994 жылдан Тәжікстан Республикасының Президенті. 1999 жылы 26 қыркүйекте Тәжікстан Республикасының Конституциясына енгізілген өзгерту мен референдум нәтижесінде 7 жылдық мерзімге екінші рет Президент болып сайланды. Тәжіктер мен әлемнің парсы тілдес халықтары форумының төрағасы. Ішкі саясатта азамат соғысынан кейін елде бейбітшілікті сақтау, халықтың тұрмыстық жағдайын көтеруге, сыртқы саясатта ол елді экономикалық тығырықтан алып шығу, инвестициялар тарту, Орталық Азия аймағында шиеленістерді бәсеңдету, Ауғанстаннан Еуропаға жеткізілетін есірткі жолдарына бірлесе қарсы тұру мәселелеріне баса көңіл бөледі. Осы мақсатта Тәжікстан Шанхай ынтымақтастық ұйымы мен Еуразия экономикалық қауымдастығына мүше болды. Қазақстанға ресми сапармен бірнеше рет келген.   

