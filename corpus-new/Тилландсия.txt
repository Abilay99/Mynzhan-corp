Тилландсия (лат. Tillandsia) – бромелиялар тұқымдасына жататын көпжылдық, мәңгіжасыл бөлме өсімдігі. Отаны – Американың тропиктік және субтропиктік аймағы. Атауы швед ботанигі Э. Тилландстың құрметіне қойылған.  400-ден астам түрлері мен сұрыптары бар. Оның ерекше әдемілігі кімді болса да таңқалдырмай қоймайды. Гүлпаздар арасында бөлмені гүлдендіретін өсімдік ретінде үлкен сұраныста. Бойының биіктігі 20-60 см аралығында. Негізі тилландсия 3-5 жыл ғана өмір сүреді. Осы аралықта гүлдейді, жанама өскіндер шығарады. Содан кейін аналығы солып қалады. Жапырақтары жіңішке, қияқ секілді, ұзындығы 5-25 см аралығында.  Жарық жерде өсіру керек. Күннің тіке түскен сәулесінен алшақ ұстаған жөн.  Ауа температурасы қыста 18 °C төмен болмағаны дұрыс. Гүлдеп тұрғанда құмыра тәрізді қуыс өзегінде үнемі су болуы қажет. Ал, топырағына суды беткі қабаты құрғағанда құяды. Жапырақтарына жиі су бүркіп тұрған пайдалы. Мамырдан қыркүйек айына дейінгі аралықта арнайы тыңайтқышпен қоректендіреді.  Дұрыс күтім көрсетілсе ауруға шалдықпайды.  Гүлдеп болған соң жанама өскіндерін бөлу арқылы көбейтеді.  "Гүлстан" республикалық ғылыми-танмыдық, көпшілік журнал, 2010 жыл ISSN 2078-6727 

