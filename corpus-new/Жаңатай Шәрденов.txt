Жаңатай Шәрденов (4.4. 1927, қазіргі Ақмола облысы Астрахан ауданы Коваленко ауылы — 29.3.1992, Алматы) — кескіндемеші, Қазақ КСР-інің халық суретшісі (1991).  1949 ж. Алматы театр-көркемсурет училищесін бітіріп, 1953 — 1955 ж. Ленинградтың (қазіргі Санкт-Петербург) Кескіндеме, мүсін және архитектура институтында оқыған.  Ұлттық пейзаж өнерінің жетекші шебері ретінде танылғаны, өзінің жарасымдылығы және композиция шешімі жөнінен айрықша картиналарында туған ел табиғатының поэзияға толы әрі лирикалық жағынан пайымдалған образдарын (“Орталық мұражайы”, 1957; “Ағаш түбіндегі шағын үй”, 1971; “Жас қайыңдар”, 1975; “Қапшағай теңізі”, 1976; “Алмаарасан сайы”, 1978; “Тауда”, 1981; “Медеуге апаратын жол”, 1983; “Кешкі әуен”, 1988) жасады. Шәрденовтің “Талас даласында”, “Алатау бөктерінде” (1970), “Көктөбе” (1972) атты жанрлық картиналарында адам мен табиғат құбылысы нәзік үндестік тауып, бояу-түстері етене кіріге түседі. Суретші бұл шығармаларында шеберліктің терең сырын жете игере білген. Автордың “Кезек” (1970), “Теміртаудағы завод” (1971), “Алматы жылу электр орталығы” (1974) атты индустр. пейзаждары әсерлі, ырғақты әрі көркем жасалған. Ш. сонымен қатар натюрморттар да (“Сары гүлді натюрморт”, 1961; “Капуста”, 1968), портреттер де (“Жазушы С.Бегалин”, 1982; “Екі мәрте Кеңес Одағының Батыры Т.Бигелдинов”, 1985), т.б. жасады.  Республика, т.б. көркемсурет көрмелеріне қатысты. 1977, 1978 жылы дербес көрме ұйымдастырды. Оның шығармалары шет елдерде талай рет көрмеге қойылды. Шәрденовтің өнерін америкалық белгілі суретші Р.Кент жоғары бағалады. 

