Шуақов Қожахмет (10.10.1907, Алматы облысы Алакөл ауданы «Сарықұм» кеңшары – 27.11.1990, Алматы қаласы) – медицина ғылымының докторы (1961), профессор (1962). Қазақ КСР-інің еңбек сіңірген дәрігері (1960) және ғылыми қайраткері (1966). Алматы мемлекеттік медицина институтын (1936, қазіргі Қазақ ұлттық медициналық университеті) бітірген. Қарағанды облысында эвакогоспиталь бастығы, аудандық аурухананың бас дәрігері (1936 – 1945), Алматы мемлекеттік медицина институтында ассистент (1945–1947), Қазақ клиникалық және эксперименталды хирургия ғылыми-зерттеу институтында (1947–1956, қазіргі Хирургия ғылыми-зерттеу орталығы) кіші ғылыми қызметкер, директордың oрынбасары, Семей мемлекеттік медицина институтының (1956–1963, қазіргі Семей мемлекеттік медицина академиясы) ректоры, Алматы мемлекеттік медицина институтында (1963–1981, қазіргі Қазақ ұлттық медициналық университеті) кафедра меңгерушісі қызметтерін атқарған. «Материалы характеристике сатурнизма (клиникостатистическое и экспериментальное исследование)» тақырыбында докторлық диссертация қорғады. 4 монографияның, 90-нан астам ғылыми жарияланымның авторы. Қазан революциясы, Еңбек Қызыл Ту, «Құрмет Белгісі» ордендерімен марапатталған.  

