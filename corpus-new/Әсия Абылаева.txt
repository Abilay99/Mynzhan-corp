Әсия Абылаева (4.1.1938 жылы туған, Алматы облысы Сарқант ауданы, Лепсі станциясы) — актер, Қазақстанның халық артисі (1990). Қазақ мемлекеттік консерваториясын бітірген (1961). С.Сейфуллин атындағы Қарағанды облысы қазақ драма театрының белгілі актрисасы. Қарагөз (М.Әуезовтің "Қарагөзінде"), Баян, Ұлпан (Ғ.Мүсіреповтің "Қозы-Көрпеш — Баян сұлуында", "Ұлпанында"), Шұға (Б.Майлиннің "Шұғасында"), Анар (О.Бөкеевтің "Құлыным меніңінде"), Алтынай (Ш. Айтматовтың "Алғашқы мұғалімінде"), Таңқабике (М.Көрімнің "Ай тұтылған түнінде"), Қыз (Назым Хикметтің "Елеусіз қалған есіл ерінде"), Катарина, Леди Макбет (Шекспирдің "Асауға — тұсауы" мен "Мақбетінде"), Медея (Еврипидтің "Медеясында") тұлғаларын сахнаға шығарды.   

