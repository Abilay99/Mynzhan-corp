Цестодатәрізділер (Cestodarіa) — жалпақ құрттардың бір класы. Дене құрылысы жағынан таспа құрттарға өте ұқсас. Негізгі ерекшеліктері: денесі буындалмаған; жыныс жүйесі бір кешенді болып келеді; ұрығының он ілмешегі болады, сондықтан ол ликофора деп те аталады. Цестодатәрізділердің 2 отряды бар. Гирокотилида (Gyrocotylіdea) отрядының өкілдері химер балығының ішегінде паразиттік тіршілік етеді. Денесінің артқы жағында қатпарланған жапырақ тәрізді тіркелгіш дискісі, алдыңғы жағында сорғышы бар. Амфилинидтер (Amphіlіnіdea) отрядының негізгі өкілі — амфилина (Amphіlіna folіacea). Ол бекіре балықтарының дене қуысында тіршілік ететін паразит, ұзындығы 5 см, жапырақ тәрізді. Ликофора ұрығы аралық иесінің (шаянтәрізділердің) ішінде процеркоид дернәсіліне дейін дамиды. Аралық иесін жұту арқылы процеркоид бекіренің дене қуысына өтіп, ересек түріне айналады. Амфилина Еділ — Каспий атырабында және Сібір өзендерінде кең тараған. «Қазақстан»: Ұлттық энцклопедия / Бас редактор Ә. Нысанбаев – Алматы «Қазақ энциклопедиясы» Бас редакциясы, 1998 жыл. ISBN 5-89800-123-9, IX том 

