Көлденең — Шығыс Қазақстан облысы Үржар ауданындағы ауыл, Көлденең ауылдық округі орталығы.  Аудан орталығы - Үржар ауылынан солтүстік-шығысқа қарай 37 км жерде, Тарбағатай тауының оңтүстік беткейінде, Көлденең өзенінің жағасында орналасқан.  1999 жылы жергілікті тұрғындар саны 1618 адам (807 ер адам және 811 әйел адам) болса, 2009 жылы 1478 адамды (736 ер адам және 742 әйел адам) құрады. Іргесі ауыл-шаруашылығын ұжымдастыру кезінде қаланды. 1973 жылы ұжымшар негізінде ұйымдастырылған сүт бағытындағы “Юбилейный” ірі қара мал кеңшарының орталығына айналды. 1997 жылға дейін “Аксаковка” деп аталып келді. Оның негізінде “Аксаковка"' ЖШС-і, “Қылыш", “Молшылық”, “Игілік”, “Наурыз”, “Аксаковский” атты шаруа қожалықтары құрылды. Май зауыты, байланыс бөлімшесі, орта мектеп, мәдениет үйі, фельдшерлік-акушерлік пункт бар. 

