Егізқара  – Арал қарақұмының оңтүстік-шығысындағы қырат, тау жұрнағы. Қызылорда облысы Жалағаш ауданы жерінде.  Абсолюттік биіктігі 288 м. Батыстан шығысқа қарай 40 км-ге созылған, ені 10-13 км. Жондалып тегістеу келген денудациялық қырқаның беткейлері сай-жыралармен тілімденген.  Бор дәуірінің құмдақ, алевролит, кварцит, саз араласқан шөгінділерінен түзілген.  Сұр, сортаңды топырағында жусанды-сораңды шөптесіндер өскен. Мал жайылымына қолайлы.   

