УЕФА Еуропа лигасының финалы 2017 (ағыл. 2017 UEFA Europa League Final) — 24 мамыр күні Стокгольмдағы "Френдс Арена" стадионында өтті. "Манчестер Юнайтед" 2:0 есебімен "Аяксты" ұтып, турнир жеңімпазы атанды да, 2017 жылғы УЕФА Суперкубогына және 2017/18 жылғы УЕФА Чемпиондар Лигасына жолдама алды. "Аякс" өз тарихында екінші рет осы турнирдің финалына шықты. 1992 жылы "Торино" клубын қапы қалдырып жеңімпаз атанған болатын. Ал "Манчестер Юнайтед" бірінші рет финалға шықты. "Манчестер Юнайтед" Еуропадағы басты үш турнирде топ жарған (Чемпиондар лигасы/Чемпиондар кубогы, Еуропа лигасы, Кубок иелері кубогы) бесінші команда атанды. Бұған дейін мұндай жетістікке "Ювентус", "Челси", "Бавария" және осы матчтағы "Аякс" қол жеткізген. Жозе Моуриньо араға 15 жыл салып осы турнирде бапкер ретінде жеңімпаз атанды. 2003 жылы "Портуды" жаттықтырып (ол кезде бұл турнир УЕФА кубогы деп аталатын еді) осы жетістікке жеткен болатын. "Манчестер Юнайтедте" көп жылдар бойы ойнаған Уэйн Руни манкуниандықтар сапында соңғы ойынын өткізді. Осы маусымнан соң туған клубы "Эвертонға" қайта оралды. 

