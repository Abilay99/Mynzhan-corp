Құдірет – Алланың шексіз күш-қуатын айқындайтын “субития” сипаты. Исламдық ұғым бойынша әлемнің ең кіші бөлшегінен бастап, бүкіл галактиканың белгілі бір жүйемен айналуы, адамның дене мүшелерінің қызметі мен дүниедегі жәндік атаулының қимыл-қозғалысы сияқты жәйттердің барлығы Алланың Құдіреті арқылы болады. Құран Кәрімде “Алланың барлық нәрседен күші астам” делінген, оның Құдіретін өзге күштермен салыстыруға келмейді. Бұл әлемді жаратушы Құдірет иесінің ақыретті болдыруға да қуаты жетеді. Әлемді жаратуының өзі Алланың Құдіреті болып саналады.  

