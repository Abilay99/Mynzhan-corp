Джерси сиыры  – сүтті сиыр тұқымы. Ұлыбританияда (Джерcи аралында), Нормандия мен Бретанда (Франция) жергілікті тұқымдарын өзара шағылыстыру арқылы шығарылған.Джерси сиыры ашық жирен, сарғылт түстен қоңыр түске дейін болады. Кейбіреулерінің кеудесінің төменгі жағында және аяқтарында ақ теңбілдері бар. Маңдайы кең, бассүйегінің алдыңғы бөлігі қысқа, мойны ұзын, жалпақ, кеудесі тар келеді. Шоқтығына дейінгі биіктігі 122 см, тұрқы 145 см, кеуде орамы 173 см, жіліншік орамы 16,5 – 17,5 см. Ұрғашысы тірідей 360 – 400 кг, бұқасы 600 – 700 кг тартады. Жаңа туған бұзауының салмағы 20 – 22 кг. Джерси сиыры сүтінің майлылығы жөнінен бірінші орын алады (5 – 6%, кейде 7%). Жылына орта есеппен 3000 – 3500 кг сүт береді. Джерси сиыры Алматы облысының бірқатар аудандарында өсіріледі. Бұқасын басқа сүтті сиырлардың сүтінің майлылығын арттыру үшін будандастыру жұмыстарында пайдаланады.  

