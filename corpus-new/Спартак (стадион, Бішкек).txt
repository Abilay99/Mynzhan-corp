Дөлен Өмірзақов атындағы басты спорт аренасы немесе "Спартак" стадионы (қыр. Долен Омурзаков атындагы башкы спорттук арена («Спартак» стадиону) — Қырғыз астанасы Бішкек қаласындағы көпфункционалды стадион.  Сыйымдылығы 23 000 адам. Қырғызстандағы ең үлкен стадион. Стадионның құрылысы 1939 жылы басталып, екі жылға созылды. 1941 жылы пайдалануға берілді. Кеңес Одағы жылдарында бүкіл КСРО-ға танымал "Алға" клубы өз алаңындағы матчтарын осы стадионда өткізіп жүрді. Кейін "Динамо" стадионы салынып, команда сол жаққа ауысты. Қазіргі таңда Қырғызстан Ұлттық футбол құрамасы мен "Дордой" футбол клубының стадионы саналады.  Стадион үш рет реконструкциядан өтті: 1963, 1980, 2000. Мұнда футбол матчтарынан бөлек спорттың басқа түрлерінен де жарыстар және қалалық мерекелер, іс шаралар өткізіле береді. Стадион көп уақытқа дейін "Спартак" деп аталып келді. Кейін көп жылдар бойы Қырғыз ССР-і спорт комитетінің жетекшісі болған Дөлен Өмірзақовтың аты берілді.  

