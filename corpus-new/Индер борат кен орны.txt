Индер борат кен орны - Атырау облысының Индер ауданында, Индербор кентінің шығысында 18 км жерде орналасқан. Аумағы 250 км². Кен орны 1932 жылы ашылып, 1934 жылдан өндіріліп келеді. Индер борат кен орнының тектоникалық құрылымы – Каспий теңізіне жанасқан ойпат. Кен Индер тұз күмбезінде орналасқан. Тұз күмбезі Кеңгір тұз алабының (ерте пермь кезеңі) бір құрылымы болып табылады. Бор минералдары тұз қабаттарында түзілген.  Кен денелері линза, қабат, ұя пішіндес. Олардың тереңдігі 50-65 м. табиғатта бораттың 85-тен астам минералдары анықталған. Негізгілері: борацит, гидроборацит, галит, аширит, индерборит, индерит, инионит, пандермит, бишофит тағы басқа минералдардан тұрады. Бор қышқылының мөлшері 5 – 29%. Индер борат кені ірі борат кендерінің қатарына жатады. Кенді «Индербор» АҚ игеруде. Кен орындарының ашылуында — М.Диаров, Қ. Тұхфатов, X. Камашев, М. Үркінғалиев, О. Жиренов, А. Догиловтардың, игеруде К.Байбосынов, А. Мартыненко, Е. Пантюшин, Т. Диаровтардың еңбектері зор.  

