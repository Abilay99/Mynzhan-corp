Тұрбат — Түркістан облысы Қазығұрт ауданындағы ауыл, Тұрбат ауылдық округі орталығы.  Аудан орталығы – Қазығұрт ауылынан шығысқа қарай 17 км-дей жерде, Қаржантау жотасының батыс беткейінде орналасқан.  1999 жылы жергілікті тұрғындар саны 3419 адам (1672 ер адам және 1747 әйел адам) болса, 2009 жылы 4196 адамды (2075 ер адам және 2121 әйел адам) құрады. 1928-1930 жылы Қаратас ауданының орталығы болған. 1930 жылдан Әлішер Науаи атындағы қой ұжымшарының орталығы болып келді. Тауарлы сүт, жібек пілләсі шаруашылығы дамыды. Оның негізінде Тұрбатта және округтегі Еңбек, Қызылдихан, Өндіріс ауылдарында шаруа қожалықтары құрылды. Тұрбат өңірі – Ұлы Жібек жолының төсінде жатқан көне қалалар орны шоғырланған, тарихи маңызы бар мекен.  

