ТУДА МӨҢКЕ, Туда-Менгу, Тадан Мангу (1257 – өлген жылы белгісіз) – Алтын Орда ханы (1282 – 87). Бату ханның немересі. Ағасы Мөңке Темір қайтыс болғаннан кейін оның бәйбішесі Жиджектің және беклербегі Ноғайдың қолдауымен билікке келді. Мысырмен дипломатиялық байланысты дамытуға күш салды. Мысырдан шейхтердің, дәруіштердің, т.б. ислам дінін уағыздаушылардың Жошы ұлысына келуіне ықылас танытты. Туда Мөңке ислам дініне қамқорлық көрсетумен қатар өзі де намаз оқып, ораза ұстады. Туда Мөңкенің тұсында негізгі билік Жиджек пен Ноғайдың қолында болды. Елдегі мұндай жағдай Батудың басқа ұрпақтарына ұнамады. Солардың қысымымен Туда Мөңке биліктен кетіп, орнына таққа Төле Бұға отырды. Бұдан соң Туда Мөңке қалған өмірін тек ислам дінін уағыздауға арнады.   

