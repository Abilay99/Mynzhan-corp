УЕФА Чемпиондар Лигасының финалы 2011 — УЕФА Чемпиондар Лигасының 2010/11 жылғы маусымының шешуші матчы. 2011 жылы 28 мамырда Лондондағы "Уэмбли" стадионында өтіп, Испанияның "Барселона" клубы Англияның "Манчестер Юнайтед" командасын 3:1 есебімен ұтып, турнир жеңімпазы атанды. Бұл — каталондықтардың бұл турнирдегі төртінші жеңісі. "Уэмблиде"  алтыншы рет осы турнирдің финалдық ойыны өткізілді. Бұл рекордтық көрсеткіш. 2013 жылы да финал осы стадионда өтті. Айта кетейік, "Манчестер Юнайтед" те, "Барселона" да бұрын "Уэмблиде" өткізілген финалда ойнаған. 1968 жылы манчестерліктер "Бенфиканы" ұтса, 1992 жылы "Барселона" "Сампдорияны" ұтқан еді. Демек, екі клуб та осы турнирдегі алғашқы жеңістерін "Уэмблиде" атап өткен.  Екі жыл бұрынғы финалда осы екі клуб кездескен-ді. Ол жолы да "Барселона" 2:0 есебімен ұтқан болатын. Бұл жолы да екі доп айырмасымен (3:1) жеңіске жетті. Матч тең дәрежеде басталғанымен, уақыт өте келе стадионда каталондықтардың "Тики-така" әдісі салтанат құра бастады. Допты көбірек иеленген олар қауіпті сәттерді де көбірек жасай бастады. Ойынның 27 минутында Хавидің дәлме-дәл берген пасынан соң қорғаушылардан сытылып алға озған Педро Родригес жақын бұрышты дәл көздеп, есеп ашты. Жеті минут өткен соң Уэйн Руни - Хавьер Эрнандес - Уэйн Руни комбинациясы сәтті аяқталды. Руни айып алаңына кіре берісте қатты соққымен тоғыздықты көздеп, есепті теңестірді. Екінші таймда "Барселонаның" басымдығы айқын байқалды. 54 минутта Мессидің  айып алаңының сыртынан жерлете тепкен добын Ван дер Сар қайтара алмады — 2:1. 69 минутта Вильяның тепкен добы доғаша иіліп ұшып, Ван дер Сар тағы қапы қалды. Осы есеп матч соңына дейін сақталып қалды. 

