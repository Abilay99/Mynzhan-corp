Өзен аралы — өзен арнасында тасындылардан пайда болған, өзен ағысының бойымен созылған арал. Өзен аралы ағыстың бағытымен еңіске қарай орын ауыстыруы мүмкін. Мұндай жағдайда төменгі шеті өсіп, жоғары шеті жуылып-шайылып кеми береді. Жазықта өзен аралы құмнан және тұнбалы шөгінділерден, ал тау және тауалды өзендерінде малта тастардан тұрады. Өсімдіктер өскен өзен аралы едәуір тұрақты бітімімен ерекшеленеді.   

