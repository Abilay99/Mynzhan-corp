Айзек Азимов. (ағылш. Isaac Asimov, туған кездегі аты Исаак Ю́дович Озимов; 02.01.1920,Петровичи, Смоленск облысы, Ресей — 06.04.1992, Нью-Йорк, АҚШ) -  америкалық жазушы, фантаст. 500-ден астам кітап жазған, англо-америкалық дәстүрде "Үш үлкен" жазушыларының бірі болып саналады (Артур Чарльз Кларк пен Роберт Хайнлайнмен бірге).  Мамандығы - биохимик. Смоленск маңындағы Петровичи деген жерде диірменші еврейлердің отбасында дүниеге келіп, 1923 ж. әке-шешесімен бірге АҚШ-қа қоныс аударады. Колумбия университетінде 1939 ж. бакалавр, 1941 ж. магистр болды. 1942 ж. Филадельфияға көшіп кетіп, сол жерде әскери кеме жасайтын орында химик болып жұмыс істеген. Сол жерде Роберт Хайнлайнмен танысты. 1942 ж. ақпан айының Валентин күні өзінің болашақ әйелі Гертруд Блюгерманмен (ағылш. Gerthrude Blugerman) танысты. Ол некеден ұлы Дэйвид (ағылш. David) (1951) және қызы Робин Джоэн (ағылш. Robyn Joan) (1955) дүниеге келеді. 1945-46 ж. әскерде болып, содан кейін білім алуын жалғастырып, 1948 ж. аспирантураны бітіреді. 1949 ж. Бостон университетінде сабақ беріп, 1955 ж. доцент болады. 1979 ж. профессор атағына ие болады. 1970 ж. біріші әйелімен ажырасып, Джэнет Опал Джеппсонмен (ағылш. Janet Opal Jeppson) бірге тұрып, 1973 ж. оған үйленеді. 1992ж. 6 сәуірде жүрек және бүйрек жетімсіздіктен (ЖИТС фонында, ЖИТС-қа 1983 ж. жүрекке операция жасаған кезде ұшыраған) қайтыс болды. Биоэнергетика, астрономия, физиология, математика,  физика, химия жөніде жастарға арнап ғылыми-көпшілік жанрында жазған көп очерктері де бар. 

