    Жұмабек Қуанышбайұлы - (20.10.1939 ж., Қазақстан, Алматы облысы, Ақсу ауданы,  Каракөз ауылы  -  12.02.2014 ж., Алматы облысы, Талдықорған қаласы) - палуан, ақын. Қазақстан Республикасының білім беру ісінің үздігі. ҚР «Еңбек ардагері» медалі иегері. Қазақстан Республикасы Журналистер одағының мүшесі. Қазақстан Жазушылар одағының мүшесі. Қазақ КСР-нің спорт шебері.  Қазақ күресінен Қазақ КСР-нің жеңімпазы - 1960-62 жж. Еркін күрестен Қазақ КСР-нің 4-ші жазғы студенттер спартикиядасы жүлдегері - 1962 ж. Тбилисиде және Ташкентте өткен халықаралық турнирлердің жеңімпазы - 1959-62 жж. Өмірбаяны Ақын, ұстаз, палуан -  Жұмабек Қуанышбайұлы –1939 жылы Ақсу ауданы, Қаракөз ауылында дүниеге келіп, балалық бал шағы мен жалынды жастығын сонда өткізді. Өмірдің сан ағымы бар бала Жұмабектің алғашқы арманы орта мектеп қабырғасында жүргенде-ақ оянды. Мектепаралық күресте талай әріптестерінің жауырынын жерге қадап, шаң қаптырып жүрді. Ақыры ауылдағы онжылдықты бітіріп Алматыдағы дене шынықтыру институтынның дене шынықтыру және спорт мамандығына оқуға түсті. Күрес десе делебесі қоза жөнелетін жұлқысқанын жеңіп шықпай тыным таппайтын қайсарлығы талайды сан соқтырып кеткені де бар.  Жұмабектің палуандық қасиеті Кеңестік Социалистік Республикалар Одағының еңбек сіңірген жаттықтырушысы Петр Филиппович Матущактің көзіне түсіп ел құрамасына қабылданды. Бапкердің үмітін ақтап, үздік спортшысы бола білді. Сонымен қатар  күрестің қадірін асырған Әбілсейіт Айханов сияқты әйгілі палуандармен қатарлас жаттыққаны тәжірибесі мен талантын ұштай түсті. Институт қабырғасында жүріп еркін күрестен, самбодан  бірнеше халықаралық жарыстарға қатысып жүлделі орындарға ие болса, қазақша күрестен 2 мәрте Қазақ ССР-ның чемпионы деген таудай атақты арқалап шықты. Бұдан кейінгі тірлігі ауылда өтті. Ол Қаракөз ауылындағы мектепте дене тәрбиесі пәнінің мұғалімі бола жүріп, ауыл балаларын күреске жаттықтыра бастады. Бір-екі жылдың ішінде  шәкірттері аудандық, облыстық жарыстарда үздік өнер көрсетіп, Республикалық жарыстарға жолдама алып, ел біріншілігінің жүлдегерлері атанды.      Осыдан кейін Жұмабектің еңбегі еленіп Ақсу аудандық спорт мектебіне аға жаттықтырушы, аудандық спорт ұйымының төрағасы болып ауысты.  Осы салада 25 жыл еңбек еткен кезіндегі табыстары да қомақты болды. Атап айтар болсақ бір ауданнан 52 спорт шебері дене шынықтыру институтына қабылданды. Спортта бала тәрбиелеудегі ерен еңбегі үшін ҚР білім беру ісінің үздігі төсбелгісі мен «Еңбек ардагері»  медалін еншіледі.  Жұмабектің спорттағы жетістіктері туралы Петр Ф.Матущактің, Ерғали Мухиддиновтың, Қабден Байдосовтың кітаптарында баяндалған.     Әрине спортқа берілген адамға отбасындағы жарының  түсіністікпен қарағаны ең маңызды.  Жұмабек атамыздың биікке жетуіне жары Шариза Білісбаеваның бай-салды байыптылығы  үлкен  көмек болғаны шындық. Ұзақ жылдар ауыл мектебінде бала тәрбиесімен айналысқан апамыз Қазақстан   Республикасы Білім және ғылым  министрлігінің  Құрмет грамотасын еншіленіп, аға  оқытушы атағына ие болды.       Осындай  жарасымды отбасыдан шыққан балалар  әкесінің жолын қуып, үлкен ұлы Қуанышбаев Қайрат Алматыдағы  дене шынықтыру  институтын бітірсе, екінші ұлы Қуанышбаев Қайыржан мен кенжесі Қуанышбаев Айбат  І. Жансүгіров  атындағы  Жетісу мемлекеттік  университетінің  дене шынықтыру факультетін  бітіріп әр салада  жұмыс жасап жүр.         Жұмабек Қуанышбайұлының  Алладан берілген тағы бір қыры – ол ақындығы еді. Барлап қарасақ, қаламын қолынан тастамай жүріп жазған  өлеңдері  «Жайдарман», «Мөлдір бастаулар», «Шабыт», «Қарындасым, қарлығашым», «Жетісудың жаңа әуендері», «Жетісу жырлайды» сияқты альманахтарда жарық көріп, оқырманның сүйінішіне  бөленсе, «Ақсу жырлап ағады», «Сұлулық, саған ғашықпын», «Қыран қияға самғайды», «Тағдыр арнасы», «Аққу мүсін», «Тұғыр» қатарлы  жыр жинақтарын баспадан шығарды.                 Әрине ақын болу – өлеңді  төпелеп жазу дегенді білдірмейді. Оқысаң  ойыңды байытып жан сарайыңды  аша түсетін Жұмабек Қуанышбайұлы поэзиясының тақырыбы өмірмен, адамдардың ішкі сезімімен түйіндесіп жатады, ақынның өлеңдерінде отанға, туған жерге, махаббат сезіміне, көркем табиғатқа деген сүйіспеншілігі  айшық бейнеленсе, ал шығармашылығына тән басты қасиет – шындыққа бас ию. Оның бұл қасиеті кез келген туындысынан да айқын көрініп тұрады.       Бір басына ақындықты, ұстаздықты, палуандықты сыйдырған   Жұмабек атамыз 1996 жылы  Талдықорған қаласындағы Бақтыбай Жолбарысұлы атындағы №18  орта мектеп- лицейінде алғашқы әскери дайындық  пәнінен сабақ берді, сол мектептен 2002  жылы зейнеткерлікке  шықты.        2011 жылы Ақсу ауданының Малықбай атындағы Мәдениет үйінде және Талдықорғандағы  Бақтыбай Жолбарысұлы атындағы №18 орта мектеп-лицейінде ақын Жұмабек Қуанышбайұлының «Елім деп соққан жүрегім» атты шығармашылық кеші өтті. Оған ақынның замандастары, мектеп ұжымы мен  оқушылары және жыр сүйер қауым қатысты. Шара барысында ақын өмірі жайлы слайд көрсетіліп, жас буын өлеңдерін жатқа оқып, сөзіне жазылған әндері орындалды.  Хронология Білімі: Қазақ дене шынықтыру институты 1958-63 жж Күрес бөлімі. 1963-64 жж. - Ақсу ауданының  спорт бөлімі әдіскері. 1964-72 жж. - Ақсу ауданының спорт бөлімінің бастығы 1973-95 жж. - Ақсу ауданында /ДЮСШ/ еркін күрестен аға жаттықтырушы 1996-2003 жж. - Талдықорған қаласы, Бақтыбай Жолбарысұлы атындағы №18 орта мектеп-лицейі – Алғашқы әскери дайындық оқытушысы 2002 ж. Зейнетке шығып, 2014 жылы, ақпан айында қайтыс болды Отбасы: жары Билисбаева Шариза, ұлдары Қуанышбаев Қайрат, Қуанышбаев Қайыржан, Қуанышбаев Айбат Бапкері: Петр Филипович Матущак - Қазақстан Республикасының еңбек сіңірген мәдениет қайраткері, еркін және грек-рим күресі бойынша КСРО мен Қазақстанның еңбек сіңірген жаттықтырушысы, профессор Шәкірті Саят Құдайбергенов - ҚР Еңбек сіңірген жаттықтырушысы, дзюдодан Бежін олимпиадасының күміс медаль иегері Асхат Жіткеевтің алғашқы бапкері Кітаптары: «Ақсу жырлап ағады», «Аққу мүсін», «Тағдыр арнасы», «Қыран  қияға самғайды», «Сұлулық саған ғашықпын», «Тұғыр» Жұмабек Қуанышбайұлы туралы  К.Р.Байдосовтың «Қазақтың ұлттық күресі», М.Мұхитдиновтың «Батырлар педагогы», П.Ф.Матущактың «Қажымұқанның мұрагерлері» кітаптарында жызылған. 

