Электровоз – түйіспелік желіден ток қабылдағыш арқылы келетін электр энергиясымен қоректенетін күштік (тарту) қозғалтқышы бар локомотив. Ол тұрақты токқа және айнымалы токқа арналып жасалады. Э-дың мех. бөліктеріне қорап, рама, доңғалақ жұбы, күштік жетек, рессор, тежеуіш құрылғы жатады. Ал оның электрлік бөлігі (пайдаланылатын ток түріне тәуелді бола отырып) күштік электр қозғалтқышынан, көмекші электр машинасынан және қозғалтқышты, т.б. құрылғыларды басқаруға арналған аппаратуралардан құралады. Э. өнеркәсіпте (мыс., з-тта, шахтада, кеніште, т.б.), т.ж. көлікте кеңінен пайдаланылады. Магистральдық жолаушы Э-ының жылд. 200 км/сағ-қа (кейде одан да жоғары), ал жүк Э-ыныкі 110 – 120 км/сағ-қа дейін жетеді. Тұрақты токпен қоректенетін Э-дың п. ә. коэфф. 86 – 87%. 

