УЕФА Чемпиондар Лигасының финалы 2000 — 1999/2000 жылғы УЕФА Чемпиондар Лигасының шешуші матчы. 2000 жылы 24 мамырда Сен-Дени қаласындағы "Стад де Франс" стадионында өтті. Турнирдің жаңа форматтағы тарихында бірінші рет бір елдің қос клубы финалда өзара кездесіп, Мадридтің "Реалы" "Валенсияны" 3:0 есебімен ұтты. Бұл мадридтіктердің тарихтағы сегізінші топ жаруы. Ойын мадридтіктердің басымдығымен басталды. Бірнеше рет қауіпті шабуыл жасаған соң, 39 минутта Морьентес баспен соғып есеп ашты. Екінші  таймда да осы көрініс өзгере қоймады. 69 минутта Макманаман әуелеп келе жатқан допты тоқтатпай теуіп, әдемі гол соқты. Үшінші голды Рауль қарсы шабуылдан соқты.  

