 Вильжан Мавлютинұлы (Мәулетұлы) Әмірбаев(25.4.1931 жылы туған, Алматы облысы Талдықорған қаласы) – математик, техника ғылымдарының докторы (1971), профессор (1977), Қазақстан ғылым академиясының академигі (1990). ҚазМУ-ды бітірген (1954, қазіргі ҚазҰУ). 1954–1956 жылы сол университетте ассистент, 1959–1965 жылы Қазақстан Ғылым Академиясының Төралқасы жанындағы машина және есептеу математикасы лабораториясының кіші ғылым қызметкері, меңгерушісі болды. 1966–1972 жылы Мәскеудегі ғылыми орталықтарда қызмет істеді. 1972–1977 жылы Қазақстан Ғылым Академиясының Математика және механика институты директорының орынбасары, 1988–1992 жылы сонда лаборатория меңгерушісі, 1977–1978 жылы Мәскеу азаматтық әуе жолы инженерлері институтында кафедра меңгерушісі, 1978–1988 жылы Мәскеу электронды техника институтында профессор, 1988–1992 жылы Қазақстан Ғылым Академиясының физика-математикалық ғылымдары бөлімшесінің акад.-хатшысы қызметін атқарды. 1992 жылдан ҚР ҒМ–ғылым академиясының Теор. және қолданбалы матем. ин-тының бас ғыл. қызметкері, Мәскеу электронды техника институтының профессоры Негізгі ғылыми еңбектері бас идеалдар сақинасының модульдік кодтау теориясына, Лаплас интегралын цифрлы бейнелеу әдістеріне арналған. Ол ақпараттану саласындағы іргелі алгебралық құрылымдарды есептеу процестерін ұйымдастыруға пайдаланды. КСРО Мемлекеттік сыйл. лауреаты (1991).   

