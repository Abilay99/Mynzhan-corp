Асан Дабысұлы Тайманов (7.11.1917 жылы туған, Орда ауданы, Бисен ауылы) — ғалым, физика-математика ғылымдарыныңдокторы (1961), профессор (1961), Қазақстан Ғылымдар академиясының мүшесі (1962). 1936 жылы Орал пед. институтын бітірген. Ұлы Отан соғысының ардагері. 1947-54 жылдары Қызылорда педагогикалық институтында, 1954-60 жылдары Иваново және Щуя педагогикалық институтында доцент, 1960-67 және 1971 ж. КСРО Ғылымдар академиясының Сібір бөлімшесінің Математика институтында аға ғылыми қызметкер, 1961-65 жылдары Новосибир университетінің геометрия кафедрасының меңгерушісі. 1968-70 жылдары Қазақстан FA физика-математематика бөлімінің академик-хатшысы. 1970 жылы Қазақстан ҒА Математика және механика институтының директоры. Таймановтың негізгі ғылыми еңбектері теориялық жиынтық топология, үздіксіз бейнелеудің таралуы, борель жиынтығын зерттеу, модельдер теориясы, эвклид кеңістігінің элементтер теориясы сияқты тақырыптарға арналған. Ол 50-ден астам ғылыми еңбектің авторы. Қазақстан үшін математик кадрлар даярлауға үлкен үлес қосқан. Еңбек Қызыл Ту ордені және бірнеше медальмен марапатталған.  

