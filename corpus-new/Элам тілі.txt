Элам тілі — өлі тіл. Ертедегі Элам мемлекеті тұрғындарының тілі. Элам тілінің басқа тілдермен туыстық байланысы толық анықталмаған. Дегенмен, зерттеушілер оның қазіргі дравид тілдерімен туыстық жақындығы барын айтады. Ертедегі элам тілінің пиктограф. жазбалары (сурет жазуы) қазіргі жазумен аударылмаған. Элам тілінде сақталған жергілікті иероглифпен, сына жазуымен (аккад варианты) жазылған шаруашылық құжаттары б.з.б. 3-мыңжылдыққа жататын Нарамсина жазба ескерткіші мен 14 – 12 ғ-лардағы орта элам дәуірінің жазбалары сақталған. Б.з.б. 8 ғ-дағы жазбалар жанрлық жағынан әр түрлі болып келеді. Кейінгі элам тілі Ахемен әулетінің ресми тілі болғандықтан, бұл кезеңнен қалған ескерткіш көп. Алайда бұл кезеңде Элам тілі басқа тілдердің әсеріне ұшыраған. Оны элам тілінің лексикасынан, морфол., синтаксистік құрылымынан байқауға болады. Типол. жағынан элам тілі агглютинативті (жалғамалы) тілге жатады. Септік категориясы жоқ, шылаулар жүйесі дамыған.  

