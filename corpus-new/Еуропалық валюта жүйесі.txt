Еуропалық валюта жүйесі , ЕВЖ (European Monetary System, EMS) — Еуропа қоғамдастығына (ЕҚ) мүше бірқатар елдердің (Бельгия, Ирландия, Испания, Италия, Люксембург, Нидерланд, Франция, Германия) валюталық қатынастарының ұйымдық-экономикалық бірлестігі 1979 жылы наурызда құрылған. Еуропалық валюта жүйесі бірігу үрдістерін ынталандыруға, ұлттық валюталар бағамының ауытқуын азайтуға және оларды өзара байланыстыруға, Еуропа қоғамдастығын меншікті валюта-құн құралдарына негізделген валюталық тұрақтылық аймағына бірте-бірте айналдыруға, Еуропа қоғамдастығы елдерінің халықаралық есеп айырысуында АҚШ долларының рөлін шектеуге, яғни келешекте Еуропа қоғамдастығы елдерінің біртұтас ішкі нарығының валюта-қаржы өрісін қалыптастыру үшін алғышарттар жасауға бағытталған. Есеп айырысу құралы ретінде арнаулы еуропалық ақша өлшемі — ЭКЮ (1996 жылдан — еуро) қолданылады. Еуро — толымды халықаралық ұжымдық валюта болып табылады.  

