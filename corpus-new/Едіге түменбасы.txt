    Едіге түменбасы 1396 – 1419 жылдар аралығында билік жүргізді. Ол 1352 жылы Қаратау маңындағы Құмкент қаласында дүниеге келген. Едіге Алтын Орда түменбасыларының арасындағы ең тектісі, тіпті, Алтын Орда хандарымен терезесі тең деуге болады. Орта ғасыр тарихшысы Қадырғали Жалайыр өзінің “Шежіренің жинағы” еңбегінде Едіге туралы былай дейді: “Шежіренің бастауында Аллаһтың сүйікті құлы Әмір әл-Момын Әбубәкір әл-Садық (Әмір әл-Момын Әбубәкір әл-Садық – пайғамбарымыз Мұхаммедтің сүйікті әйелі) тұр, Аллаһтың  қалауымен оның төрт ұлы болыпты. Кенжесінің аты Мұхаммед екен, ұлы адам, Шам елінің патшасы болған деседі. Оның ұлы Сұлтан Қайып та – Шамның патшасы. Оның ұлы Халид – Сарсардың патшасы. Оның баласы Қайдар болса, Сарсардың патшасы болған. Оның ұлы Әбу-л-фана – Антакияның патшасы. Әбу-л-фананың ұлы Махмед сұлтан да – Антакияның патшасы, оның ұлы Сәлім сұлтан да атасы секілді Антакияны билеген, оның ұлы Садық сұлтан да Антакияның билігін ұстаған. Оның ұлы Әбу-л-хак Мәдиненің патшасы болған. Әбу-л-хактің ұлы Жәлел-әд-Дин Константинопольдің патшасы болған. Оның екі ұлы бар, біреуінің аты – Баба Туклас. Баба Туклас Қағбанның билігін ұстапты. Баба Тукластың атақты үш ұлы болған. Біріншісі – Аббас, екіншісі – Әбдірахман-қожа. Үшіншісінің аты – Тырма. Сол тырма (Терме – авт.) Еділ – Жайықта қаза тауыпты. Оның ұлының аты – Қарашы . Ол да Еділ –Жайықта дүние салған. Оның ұлы – Исламқия, ол да Еділ –Жайықта көз жұмыпты. Оның ұлы – Құттықия (Едігенің әкесі Балтышақ аталады, мұның лақап есім болуы әбден мүмкін) Құментте қвйтыс болыпты. Оның ұлы – Едіге, Аллаһтың нұры жаусын оған”. “Едіге” туралы халық аузындағы аңызда өзінің дүниеге келуі туралы басты қаһарман былай дейді:-	Атам атын сұрасаң,Ала тайлы Аңшыбай,Баба түкті Шашты Әзиз –Аңшыбайдың баласы.Шашты Әзиздің баласы –Парпария сұлтан хан еді,Өз әкемді сұрасаң,Құттықия бек еді,Өз атым – Едіге... Едіге Алтын Орданы бір ханның қол астында біріктіру саясатын жүргізген. Бірақ ол бұрынғы дала империясын қалпына келтіре алмады, сонда да Алтын Орданың жалғасы іспеттес Ноғай Ордасының негізін қалап кетті. Ол ұзақ уақыт Ұлы Далада ерекше рөл атқарды. 

