Талгүл немесе Олеандр (лат. Nérium) — Кендір тұқымдасының (лат. Apocynaceae) монотипті тегі. Тектің жалғыз өкілі - мәңгіжасыл, бұтақты өсімдік Кәдімгі олеандр (лат. Nerium oleander, әдебиетте көбіне «талгүл» деп аталады). Отаны – Жерорта теңізінің жағалауы. «Nerium» сөзі грек тілінен аударғанда  «ылғалды» деген мағына береді. Табиғатта талгүл су маңында өседі. Үй жағдайындағы талгүл тез өседі, еш қиындықсыз-ақ ол 3-4 метр биіктікке жетеді. Сондықтан да оның бұтақтарын қырқып қалаған биіктікте өсіре аласыз.  Жапырақтары ұзыншақ, қою жасыл түсті, қатты болып келеді. Гүлдері ақ, күлгін, қызыл және сары түсті, хош иісті.  Олеандр - әлемдегі ең улы өсімдіктер қатарына кіреді. Талгүлдің шырыны улы болатындықтан онымен жұмыс жасағанда (бұтақтарын қырқу, қалемшелеу, телу т.б.) қолыңызға қолғап киюді мытпаңыз. Жапырағы жүрек-тамыр қызметін жақсартатын дәрі жасауға пайдаланылады (нериолин). Жарық жерде жақсы гүлдейді. Жазда таза ауаға шығаруға болады. Көлеңке жерде талгүлдің жапырақтары түсіп, гүлдемей қалады.  Қыс айларында ауа температурасы 4-8 °C төмен болмағаны абзал.  Жазда  жиі, қыста сирек суғарады.  Аздап ылғалдылықты қажет етеді.  Шаңнан тазарту  мақсатында  жапырақтарына су бүркіп тұру қажет.  Гүлдейтін өсімдіктерге арналған тыңайтқышпен көктем, жаз кездерінде қоректендіреді.  Көбінесе саңырауқұлақ ауруларымен ауырады.   Қалемшелеу арқылы ерте көктемде көбейтеді. Сабақтарынан алынған қалемшені бірден құм араласқан топыраққа отырғызса, үш аптаның ішінде тамырланады. 

