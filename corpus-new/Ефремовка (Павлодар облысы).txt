Ефремовка — Павлодар облысының Павлодар ауданындағы ауыл, Ефремов ауылдық округі орталығы. Павлодар қаласынан солтүстік-шығысқа қарай 35 км-дей жерде, Павлодар - Қарасуық автомобильді магистралінің бойындағы қылқан селеу, боз, бетеге, көде өскен қызыл қоңыр топырақты дала белдемінде орналасқан. Тұрғыны: Іргесі 1905 жылы қаланған. Шаруа Ефрем Мельниченконың есімімен “Ефремовка” деп аталды. 1930 жылдың басында мұнда коммуна, 1931 жылы оның негізінде ұжымшар және МТС ұйымдастырылды. 1960 жылы тың жерлерді игеруге байланысты “Ефремовский” шошқа өсіру кеңшарының орталығына айналды. 1997 жылдан шаруа қожалықтары мен өндірістік кооперативтер жұмыс істейді.  Ефремовкада май зауыты, орта мектеп, клуб, дәрігерлік-амбулаторлық пункт бар. Тұрғындары көрші елді мекендермен автомобильді жолы арқылы қатынасады.  

