Мөлию. Көзін сатып, жалынышпен телміру сияқты қалыпты осы сөзбен де ұғындырамыз. «Жамал болса, мөлиіп саған қарайды» (Т. Жанкелдин, Сын.). Қырғыз тілінде мөлүй — жалына, кешірім сұрай қарау мағынасында айтылады. Қазақ тіліндегі мағынамен бірдей. «Мөлию» сезінің шыққан тегі моңғол тілі екенін дәлелдейтін дерек мынадай. моңғолша «мэлмий» тұлғасы біздегі «көз» мағынасында қолданылады . Сөз түбірі «мелмий» болса, моңғол тілінде осы түбірден ербіген «мэлрэх» (қазақша — көзін сату), «мэлийх» (көзі жаудырау) сияқты туынды сөздерді де кездестіреміз. Дәл осы соңғы сөздердің негізінде қазақ тіліндегі «мөлию» етістігі пайда болған. Демек, қазақ, қырғыз тілдеріне моңғол тілінен ауысқан.  

