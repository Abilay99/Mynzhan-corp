БАГИРМИЛЕР (өзгеше атауы — бармаге) — Чад Республикасындағы халық.  Туыстас халықтармен (кука, бонго, бака, кенга, т.б.) бірге Шари өзені бойын қоныстанған. Жалпы саны 530 мың адам (1992), 15 мыңға жуығы Суданда тұрады. Зәңгі нәсіліне жатады. Ніл-Сахара тілдері тобы шари-ніл бөлігінің орталық Судан бұтағына жататын багирми тілінде сөйлейді. Діні — мұсылман-сүнит, біразы дәстүрлі наным-сенімін ұстанады. 16 ғасырда Багирмилер мемлекет құрып, ислам дінін қабылдаған. Негізгі кәсібі — егіншілік (тары, сорго, жүгері, күнжіт, арахис, т.б. өсіреді), мал шаруышылығымен және балық аулаумен айналысады. Багирмилер ұсталары ертеден-ақ темір мен мыс балқытып, оны өңдей білген. Қолөнері дамыған. Ұсталар мен былғарышылар әулеті бар.   

