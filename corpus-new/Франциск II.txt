 Франциск (Франсуа) II (фр. François II; 19 қаңтар 1544, Фонтенбло сарайы, Франция — 5 желтоқсан 1560, Орлеан, Франция) – 1559 жыл 10 шілдеден бастап Франция королі. 1558 жыл 24 сәуірден бастап Шотландияның патша-консорты. Валуа әулетінен шыққан монарх. Генрих ІІ үлкен ұлы, атасының құрметіне аталған. 1558 жылы 24 сәуірде Шотландияның жас патшайымы Мария Стюартқа үйленген. Некелескеннен кейін Шотландияның патша-консорты атанды. Франциск пен Мария төрт және алты жаста болғанда  (24 қаңтар 1548 жыл) олардың одағы жайлы шешім қабылданған болатын. Кейінгі он жылды Мария Францияда өткізді. 1559 жылы 10 шілдеде жазатайым оқиғадан кейін, Генрих ІІ қайтыс болады. Одан кейін таққа отырған Франциск өте аурушаң, қыңыр және психикалық жағынан төзімсіз он бес жасар жасөспірім болған еді. 21 қыркүйекте Реймста оның тәж кию жорасы өтті. Елдің заңы бойынша Франциск кәмелетке толды, бірақ біреудің көмегінсіз ол елді басқара алмайтыны анық болды. Шынымен де, Франциск мемлекеттік істерді әйелі Мария Стюарттың ағаларына тапсырды. Оның анасы Екатерина Медичи ұлына үлкен ықпал еткен. Мария Стюарттың отбасысы үлкен байлыққа кенелді. Ал жас патша ештеме жасамай, уақытын басқа сарайларға жүріп-тұруға, аңшылыққа жұмсады. Гиздар әулеті  таза католиктер болғандықтан бұл Францияның діни саясатына әсер етті. Олар Францисқа әкесінің жолын қууға демеуші болды. 1559 жылы Генрих ІІ жылы дінбұзарлықты жасаған адамдарды өлтіруі туралы заң қабылдаған еді. Оның үстіне Франциск бұл заңдарды қаталдандырды. 1560 жылы Францисктың құлағын құрт жеп, гангрена басталды. Екі апта ауырып, патша Орлеанда көз жұмды. Оның балалары болмағандықтан, таққа оның он жасар інісі Карл ІХ отырды. 

