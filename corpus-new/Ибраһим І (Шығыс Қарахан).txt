Ибраһим І – Шығыс Қарахандар әулеті мемлекетінің билеушісі (1057 – 59). Ибраһим І-нің әкесі Мұхаммед өзінің ағасы, Қарахандар әулеті мемлекетінің ұлы ханы Сүлеймен ибн Жүсіп Арслан ханмен билік үшін күрес жүргізеді. Мұхаммед билік басына келіп, бұғыра хан атағын  алады. Кейін  ол  үлкен баласы Хусейн чагры тегінді өзінің мұрагері етіп тағайындайды. Бірақ Мұхаммед ханның екінші әйелі өзінің баласы Ибраһим І-ді таққа отырғызбақ болып, оның мұрагеріне у беріп өлтіреді. Ибраһим І билік еткен қысқа уақыт аралығындағы тарихи оқиғалар жөнінде деректер тапшы. Ибраһим І таққа отырғаннан кейін көп ұзамай Барсханды билеуші Янал тегінге қарсы жорықта қаза тапқан.   

