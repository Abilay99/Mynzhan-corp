Мүсәйіп Байтілеуұлы (1875-1938), суырыпсалма ақын. Жаңаарқаның түлегі. Руы — Кіші жүз, Тама ішінде Жөгі Қырықбойдақ. Ескіше сауатты, молда болған. Ақындықпен бірге ән де шығарған. Кеңес үкіметі тұсында «Жалпы әлем» әні кеңінен насихатталған. 1920-1937 жылдары ауылдық кеңесте, Сарысу ауданының оқу бөлімінде қызмет атқарған, ұстаздықпен айналысып, бала оқытқан. 1937 жылдары «халық жауы» болып ұсталып, хабарсыз кеткен. Мүсәйіптің шығармашылығының Сәкен Сейфуллинге ықпалы зор болған. 1892 және 1896 жылдары Меккеге барып қажы атанған. Е. Брусиловский «Ер Тарғын» операсында, М. Маңғытаев «Мөңгі махаббат» ораториясында Мүсәйіптің «Жалпы әлемін» ұтымды пайдаланған.  

