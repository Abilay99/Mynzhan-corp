Өтес, Сайөтес, Өтес сайы — Маңғыстау облысының Маңғыстау ауданындағы ауыл, Өтес ауылдық округінің орталығы.  Аудан орталығы - Шетпе ауылынан солтүстік-шығысқа қарай 140 км жерде, Батыс Жаркемер үстіртінің шетіне таяу орналасқан.  Өтес – Солтүстік Үстірт шатқалының Қайдақ шығанағына қарап жатқан сай басы. Сайда бірнеше тұщы сулы құдық бар. Құдықтың оңтүстік бетіндегі қыр үстіндегі мола да Өтес атымен аталады. Тұрғыны: 1964 жылы Мақат-Маңғыстау темір жолының салынуына байланысты Өтес кенті құрылды. Ол біраз жылға дейін Үстірттегі геофизикалық барлаушылардың, құрылысшылардың базалық орталығы болып тұрды.  Қазір Сайөтесте мұнай айдау стансасы және темір жол мен автомобиль жолы тасымалдарын жүзеге асыратын кәсіпорындар мен мекемелер жұмыс істейді. 

