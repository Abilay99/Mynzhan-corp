Имекдән (лат. Rhynchospora) – қияқөлеңдер тұқымдасына көп жылдық шөптесін өсімдіктер туысы. Негізінен Американың тропиктік және субтропиктік белдеулерінде кездесетін 200-дей түрі белгілі. Қазақстанда мүк басқан шымтезекті батпақты жерлерде өсетін 1 түрі – ақ имекдән (Rhynchospora alba) бар. Оның биіктігі 15 – 40 см, бұтақтанған қысқа тамырлары бос шым түзеді. Сабағы жіңішке, үш қырлы. Жапырақтары ұзын, жіңішке. Гүлдері ақ түсті, қос жынысты, аз гүлді масақ гүлшоғырына топталған. Шілде – тамыз айларында гүлдеп, жемістенеді. Жемісі – үш жағына қарай үшкірленіп келген жаңғақша, ұзындығы 1 мм-дей, түп жағы қоңыр болады.  

