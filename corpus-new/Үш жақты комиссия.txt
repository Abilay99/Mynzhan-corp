Үш жақты комиссия, “Трилатераль” (Trіlateral) — халықаралық бейресми қоғамдық Бильдерберг клубының белсенділері 1973 ж. құрылған. Комиссияны Халықаралық қатынастар жөніндегі кеңес пен Бильдерберг клубының құрамына кіретін америкалықтар басқарды. Нью-Йоркте орналасқан Еуропада және Жапонияда тағы да екі штаб-пәтері бар. Үш жақты комиссия атауы іргелі геосаяси мақсатқа негізделген. Ол атлантизм мен АҚШ-тың қамқорлығымен Еуропа және Тынық мұхиты кеңістігін біріктіруге, олардың техник. дамуы мен нарықтық экономикасына жетекшілік етуге тиіс болды. Комиссияның құрылуына Батыстағы жетекші елдер мен Жапонияның өрге басқан экономиқалық қуаты арасындағы бәсекенің күшейе түсуі себеп болды. Үш жақты комиссия қызметінің басты бағыты — ресурстарды ғаламдық тұрғыда жоспарлау және ұзақ мерзімге қайта бөлу. Үш жақты комиссия мүшелері жасырын жағдайда қабылданған шешімдер Батыстың барлық елдерінің саясаткерлері үшін өзінше бір заңға айналып отыр. "Қазақ Энциклопедиясы", 9 том  

