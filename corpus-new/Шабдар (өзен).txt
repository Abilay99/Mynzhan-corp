Шабдар — Есіл алабындағы өзен. Ақмола облысы Жарқайың ауданы аумағында. Ұзындығы 59 км, су жиналатын алабы 872 км.  Үштөбе тауының солтүстігіндегі бұлақтардан басталып, Сарыоба тауы тұсында Терісаққан өзеніне құяды.  Аңғары кең, арнасы жарлы. Жауын-шашын, аздап жер асты суымен толығады. Көктемде тасып, жазда иірім, қарасуларға бөлініп қалады. Көп жылдық орташа су ағымы 0,38 м/с, лайлылығы 400 — 800 г/м. Алабы егістік, жағалауы — шабындық. 

