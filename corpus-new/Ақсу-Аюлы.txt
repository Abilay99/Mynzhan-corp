Ақсу-Аюлы — Қарағанды облысы Шет ауданындағы ауыл, аудан және Ақсу-Аюлы ауылдық округі орталығы. Шерубайнұра өзенінің аңғарында, Аюлы тауының етегінде, Қарағандының оңтүстік-шығысында 130 км жерде, Астана-Алматы автожолының бойында орналасқан. Іргесі 1930 жылы ұжымдастыру кезеңінде қаланған. Округ атауы 30-60-жылдары Түлкілі ауылдық кеңесі, 1994 жылы Ақсу-Аюлы ауылдық округі болып өзгерген. Округ аумағында 20 ғасырдың 30-жылдарында «Ақсу», «Егіндібұлақ», «Алғабас», «Қызылтау», «Беталыс», «Қатпар», «Игілік», «Сталин», «Еңбекшіл» ұжымшарлары ұйымдастырылған. 1960-1990 жылдары Орджоникидзе атындағы кеңшардың және ауылдық кеңес пен аудан орталығы. Шаруашылықтың мамандандырылған негізгі бағыттары - ет, сүт өндіру және қосымша егін салу болды. Жерінің жалпы ауданы -155,0 мың га. Кеңшар негізінде 100 шаруа қожалығы құрылған (2006). Жергілікті тұрғындар саны 1999 жылы 4522 адам (2244 еркек және 2278 әйел) болса, 2009 жылы 4586 адамды (2239 еркек және 2347 әйел) құрады. Аудан орталығы мен округтің елді мекендерінде (Ақсу, Ақтөбе, Еңбекшіл, Қайрақты) 30-дан астам аудандық және облыстық бағыныстағы мемлекеттік мекемелер мен кәсіпорындар, 2 орта, 4 бастауыш мектеп, кәсіби мектеп, интернат үйі, аурухана, 4 ФАП, 37 дүкен, 7 асхана, 8 АЗС, мейманхана, 5 жеке меншік монша, 3 шаштараз, 4 жеке меншік дәріхана, жастардын демалу орталығы, кітапхана, мәдениет үйі, ауылдық клуб, мешіт, мұражай, балалар мен жастардың спорт мектебі мен балабақша, басқа да мәдени-тұрмыстық мекемелер бар.  Жанқұтты би, Шортанбай жырау ескерткіштері аудан орталығына орнатылып көше атаулары берілген. Ауыл басқа елді мекендермен автомобиль жолдары арқылы байланысады. Ең жақын (Сәкен Сейфуллин) (Жарық) темір жол стансасы 70 км жерде. 

