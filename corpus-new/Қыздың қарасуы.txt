Қыздың қарасуы – Ертіс алабындағы өзен. Ақмола облысы Ерейментау ауданы жерімен ағады. Бастауын Шайтантөбе тауының оңтүстік-шығысынан 10 км, Степногорск қаласынан солтүстік-батысқа қарай 25 км, Астана қаласынан солтүстікке қарай 163 км жерден алады. Ақкөл және Еңбекшілдер аудандарының батыс аумағымен ағады. Ұзындығы 85 км. Жалпы ұзындығы 11 км болатын 3 саласы бар. Суайрығының жер бедері – төбелі қырқалы келген ұсақ шоқылық, шөгінді-денудациялық қыраттар. Аңғары айқын байқалады. Қар суымен толығады. Жазда қарасуларға бөлініп қалады. Қарашаның басында суы қатып, сәуірдің ортасында ериді. Сортаңды қара топырақты жерлерінде далалық өсімдіктер, өзен атырабында төскейшөпті-бетегелі, жусанды-бетегелі өсімдіктер өседі. Жоғары ағысында талдар мен бұталар кездеседі. Өзен бойы жағалай жайылма. Тұздылау келген суын мал суғаруға пайдаланады. 

