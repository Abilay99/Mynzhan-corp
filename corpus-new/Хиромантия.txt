Хиромантия (грек. cheіr — қол және manteіa — бал ашу) — алақандағы сызықтар мен төмпешіктерге қарап, адамның тағдырын айту. Адамдардың қолы мен алақанындағы шым-шытырық сызықтардың құпиясы — оларды ғасырлар бойы қызықтырып келді.  Саусақтардың таңбасы алғаш рет тас дәуірінің үңгір қабырғаларында бейнеленген. Көптеген зерттеушілер хиромантияның негізі Ежелгі Мысырда қаланған деп есептейді. Хиромантия Шығыста дамып, римдіктердің көмегімен Батысқа тараған. Хиромантия туралы мәліметтер б.з. 2000 ж. бұрынғы үнді жазба әдебиеттерінде кездеседі. Ал батыста б.з.б. 384 — 322 ж. хиромантия туралы Аристотельдің еңбектерінде айтылған. Әбу Әли ибн Синаның орта ғасырда жарық көрген “Дәрігерлік ғылымның каноны” атты медициналық энциклопедиясында хиромантияға арналған бөлімдер бар. Еуропада хиромантия туралы алғаш кітапты (“Kunst Chіromantіa”) Йоханн Гартлиб жазды. Сондай-ақ Дж.Индагиннің, Дж.Ротманның, Р.Сондерстің, т.б. еңбектерін атауға болады. Француз суретшісі А. де Барольдің “Қолдың құпиясы” (1860) атты еңбегі талай рет қайта басылып, осы күнге дейін өз құндылығын жойған жоқ. Адам терісінің ғажайып бір ерекшелігі — саусақ терісін қанша сыпырсаң да, терісі қайта қалпына келгенде, бұрынғы саусақ пен алақан сызықтары қаз қалпында өзгеріссіз орнына келеді. Сондықтан саусақ пен алақан таңбалары жеке адамның өзіндік коды болып табылады. Дүниежүзілік құқық қорғау жүйесінде қылмыскерлерді негізінен осы таңбалы белгі арқылы анықтайды. Саусақ пен алақан терісінің бұл қасиетін 1884 жылы бұл құпияны алғаш рет ағылшын ғалымдары ашқан. Алақан сызықтары бойынша адам тағдырын болжайтын мамандарды хироманттар деп атайды. Хироманттар әрқашанда адамның алақанындағы негізгі үш сызыққа қарап, болжамын айтады:  Адам мінезіне және қабілетіне толық талдау жүргізу үшін тағы да қосымша үш сызық бар:  Бұл сызықтардың орналасу ерекшеліктеріне, өрнектеріне қарап хироманттар өз болжамдарын айтады. Адамдардың болашағын болжау ежелден астрологиялық принциптерге бағынышты болған. Атап айтқанда, аспан денелерінің орналасуы мен планеталардың және шоқжұлдыздардың әрбір адамға қалай әсер ететіні ескерілген. Сондықтан астрологияда адамдардың тағдырына негізінен 7 планетаның (Күн, Ай, Меркурий, Шолпан, Марс, Юпитер және Сатурн) әсері айрықша деп есептеледі. Адам туылғанда осы планеталардың, сондай-ақ шоқжұлдыздардың орналасуына қарай адамның тағдырына баға берілген. Хиромантияда алақанда кездесетін төмпешіктер осы 7 планетаның атымен аталады. Мысалы, Шолпан төмпешігі, Юпитер төмпешігі, т.б. Хироманттар адам саусақтарының ұзын-қысқалығына қарап та болжам жасайды. Мысалы, ұзын саусақты адамдар ұқыпты, байсалды, төзімді келеді; өте жуан саусақтар іс-әрекеттерді табысты атқаруға бейім; жіңішке саусақтылар — қиялшыл, арманшыл болады, ол ғалымдар мен өнертапқыштарға тән, т.с.с.  

