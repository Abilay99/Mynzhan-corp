Әкімшілік комиссия — әкімшілік құқық бұзушылық бойынша істерді қарап, жауапкершілікке тарту үшін арнайы құрылатын орган. Аудандық, қалалық, қаладағы аудандық әкімшіліктердің жанынан құрылады. Құрамында комиссияның төрағасы, оның орынбасары, жауапты хатшысы және мүшелері болады. Әкімшілік комиссиялар қолданыстағы арнаулы заңдарда белгіленген құзіреттер шегінде, әкімшілік құқық бұзушылық туралы хаттамалар негізінде ашық түрде әрі құқық бұзушыны қатыстыра отырып, іс қарайды. Кінәлілерге ескерту беру, айыппұл салу сияқты әкімшілік жаза шараларын қолданады. Әкімшілік комиссияның қаралған іс бойынша қаулысы бірден жария етіледі. Қаулыға қатысты жергілікті әкімге, аудандық сотқа шағымдануға болады.     

