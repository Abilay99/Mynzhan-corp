Жұмабай Есбатыров (1.1. 1907, қазіргі Сырдария ауданы – 1993) – жазушы, аудармашы.  Шымкент педагогика техникумын (1930), «Правда» атындағы Бүкілодақтық КИЖ-ді бітірген (1937). Сондай-ақ, Шығыс халықтары институты жанындағы марксизм-ленинизм классиктері шығармаларының редактор-аудармашыларын даярлайтын жоғары курсында оқыған.  Әр жылдары аудан, облыс, республика газет-журналдарда арнаулы тілші, жауапты хатшы, редактордың орынбасары, редактор, кейін республика баспаларында басшылық қызметтерде болған.  Ол М.Горькийдің, С.Михалковтың, О.Бальзактың, Б.Кербабаев, Л.Кассильдің, Батыс Еуропа классиктерінің туындыларын қазақ тіліне тәржімелеген. 100-ден астам фельетон, очерк, әңгімелері бар.  «Еңбектегі ерлігі үшін», «Еңбек ардагері», т.б. медальдармен марапатталған.   

