Хлориттену — амфибол, пироксен, биотит, эпидот, т.б. түсті минералдарды хлоритпен алмастыру процесі. Хлориттенуге ультранегізді, негізді кейде орта қышқыл және қышқыл тау жыныстары ұшырайды. Хлориттенген тау жыныстары аймақтық метаморфтану (жасыл тақтатастар), автометаморфтану (спилиттер) және гидротермалды ерітінділер әсерінен қалыптасады. Алдыңғы екеуінде түзілген тау жыныстары үлкен аумақты, ал соңғысындағы түзілімдер жарылыс белдемдерін бойлай шағын алаңдарды алып жатады. Хлориттену — шағын тереңдіктерде өтетін метаморфтану нәтижесі. Хлориттену кейде скарн түзілу процесімен қатар жүреді немесе магнийлі тау жыныстарының (серпентиниттер, т.б.) жапсарлық өзгеру белдемінің бірі ретінде де байқалады. Хлориттену көбінесе кентас өзгерістерінің бірі болып саналады және гидротермалдық кентасты ерітінділер әсерімен тығыз байланысты. Хлориттену — кентас іздеудің бір белгісі.   

