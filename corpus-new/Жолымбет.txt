Жолымбет — Ақмола облысы Шортанды ауданындағы кент, Жолымбет кенттік округінің орталығы. Іргесі 1932 жылы алтын кенішінің ашылуына байланысты қаланған. 1940 жылдан кент.  Аудан орталығы – Шортанды кентінен шығысқа қарай 55 км, Астана қаласынан солтүстікке қарай 120 км жерде, Ащылыайрық  өзенінің оң жағасында  орналасқан.  Тұрғыны 4258 адам (2009).  «Қазақалтын» кен байыту комбинатының басқармасы, алтын өндіретін кеніш, кен байыту фабрикасы, техникалық қызмет көрсету стансасы және тігін фабрикасы жұмыс істейді. 3 бала бақша, 2 орта мектеп, 1 мектеп-интернат, музыка мектебі, мәдениет үйі, 3 кітапхана, аурухана, кинотеатр, тұрмыстық қызмет үйі, 5 спорт залы, 1 асхана, 20-дан астам  сауда мекемелері бар.Екінші дүниежүзілік соғыстың құрбандарына ескерткіш орнатылған. Тұрғындары Астана, Көкшетау, Степногорск қалаларымен, Шортанды кентімен, т.б. елді мекендермен автомобиль жолдары арқылы қатынасады. 

