Иждыхан – Оңтүстік Қазақстан облысының Түркістан қалалық әкімшілігіне қарасты аумақтағы ауыл, Иасауи ауылдық әкімшілік округіне қарайды. Түркістан қаласынан оңтүстік-шығысқа қарай 9 км жерде, сораң шөп аралас өскен шалғынды, сұр топырақты қуаң шөлді белдемде орналасқан. Іргесі орта ғасырларда қаланған. 1951 жылдан осы маңда мақта шаруашылығын дамытуға байланысты құрылған “Коммунизм” ұжымшарының бөлімшесі болып келді. Оның негізінде 1997 жылдан шаруа қожалықтары мен серіктестіктер ұйымдастырылды. Ауылда орта мектеп, фельдшерлік-акушерлік пункт, клуб, кітапхана, т.б. мекемелер бар. Тұрғындары көрші елді мекендермен автомобиль жолы арқылы қатынасады. Тұрғыны 3,1 мың адам (1999).   

