Елек артезиан алабы  – Ақтөбе облысындағы Елек өзенін бойлай орналасқан жер асты суы мол өңір. Бұл алаптағы артезиан сулары жалпы аумағы 10 мың км²-ден асатын 30-дан астам тектоник. ойыстарда қалыптасқан. Негізгі су қабаттары қалыңдығы 50 – 150 м төменгі бор мен орта юра дәуірлерінің құмтасты шөгінділерінде шоғырланған. Су 50 – 100 м және 250 – 300 м тереңдікте кездеседі. Әрбір ұңғыма тәулігіне 1700 – 2500 м3 су бере алады. Бор жыныстарының суы тұщы (минерал 0,1 – 0,7 г/  л), ал орта юра жыныстарының суы ащы (минералды 1 – 12 г/л). Елек артезиан алабындағы тұщы судың жалпы қоры 25 – 30 млрд. м3, ол жылына 50 – 70 млн. м3 сіңбе сумен толықтырылып тұрады. Төменгі бор қабатының суы елді мекендер, мал жайылымдары мен шабындықтарды суландыруға пайдаланылады.    

