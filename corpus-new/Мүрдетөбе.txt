Мүрдетөбе– ортағасырлық қоныс орны. 1) Түркістан облысы Түлкібас кентінен оңтүстік-шығысқа қарай 2 км жерде. 1940 жылы Жамбыл археологиялық экспедиция (жетекшісі Г.И. Пацевич), 1980 ж. Шымкент педагогикалық институты археологиялық экспедиция отряды (жетекшісі Н.П. Подушкин) зерттеген. Қазіргі орны табанының диаметрі 80 м, үстіңгі бөлігі 35 м, биіктігі 12 м дөңгелек төбе. Қазба жүргізу кезінде табылған қыш құты, құман, күбі ыдыстарының сынығына қарағанда тұрғындар қонысты 5–8 ғасырларда мекен еткен. 2) Түркістан облысы Түлкібас кентінен оңтүстік-шығысқа қарай 1,5 км жерде. 1940 жылы Жамбыл археологиялық экспедиция (жетекшісі Г.Н.Пацевич), 1980 жылы Шымкент педогогикалық институты археологиялық экспедиция отряды (жетекшісі Н.П.Подушкин) зерттеген. Қоныс түрі – “алаңқай төбе”. Орталық төбе табанының ауданы 20х50 м, үстіңгі бөлігінің ауданы 40х30 м, биіктігі 3–6 м. Оның солтүстік және шығыс жағында таға тәріздес ауданы 0,1 га, биіктігі 1,5–2 м алаңқай төбешік оңтүстікке созыла орналасқан. Зерттеу барысында жиналған толқын сызықты өрнектер салынған заттарға (қыш ыдыстар – құм, тостаған, қазан, тағы басқа) қарағанда қонысты халық 8–10 ғасырларда мекен еткен. Олар егін егіп, мал өсірумен шұғылданған.  

