Ярозит (Испаниядағы Барранка - Ярозо кеніне байланысты аталған) – сульфаттар тобына жататын минерал. Химиялық формуласы: KFe[(OH)6(SO)], құрамы (%-бен): K2O – 9,4, Fe2O3 – 47,9, SO3 – 31,9, H2O – 10,9, қоспалары: Al, Ca, Na, Pb, Se. Тригондық сингонияда кристалданады, жеке кристалдары псевдокуб, ромбоэдр пішінді. Минералдық агрегаттары топыраққа ұқсас түйірлі масса құрайды, кейде қабыршақ түрінде келеді. Түсі сары, қоңыр, жіктілігі жетілген, шыныдай жылтыр; қаттылығы Моос шкаласы бойынша 2,5 – 3,5 тығыздығы 3,15 – 3,3 г/см, пироэлектрлік қасиеті бар. Түзілуі – гипергендік. Көптеген сульфидтік кендердің тотығу белдемінде темірдің күкіртті қосылыстары есесінен түзіледі, гидролиз әсерінен қоңыр теміртасқа айналады. Оңтүстік Оралдың колчедан кендерінен, Майқайың алтын кенінен табылды. Ярозиттен жылтыратушы ұнтақ (крокус) дайындалады.  

