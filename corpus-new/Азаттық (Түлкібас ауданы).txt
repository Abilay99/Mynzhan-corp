 Басқа мағыналар үшін Азаттық (айрық) деген бетті қараңыз. Азаттық — Түркістан облысы Түлкібас ауданындағы ауыл, Рысқұлов ауылдық округі орталығы. Аудан орталығы – Тұрар Рысқұлов ауылынан батысқа қарай 2 км-дей жерде, Арыс, Жыланды өзендерінің суайрығындағы тауаралық аңғарда орналасқан. Азаттық ауылы ежелгі Ұлы Жібек жолының бойында, Түркібасы Ата төбесінің (биікт. 1008 м) маңында қоныстанған. 1999 жылы жергілікті тұрғындар саны 3283 адам (1636 ер адам және 1647 әйел адам) болса, 2009 жылы 3916 адамды (1963 ер адам және 1953 әйел адам) құрады. Іргесі 19 ғасырда қаланған. 1927 – 29 жылдары «Байналминал» артелі, 1951 жылдан «Азаттық» ұжымшары болып аталады. Оның негізінде сүт өндіретін шаруа қожалықтары, серіктестіктер және өнеркәсіптертер құрылды. Орта мектеп, мәдениет үйі, кітапхана, дәрігерлік амбулатория бар. 

