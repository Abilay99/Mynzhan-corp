Ибрагим І (туған жылы белгісіз – 1417) – Әзербайжанның мемлекет қайраткері, Шируанның билеушісі (1382 – 1417), Дербент шируаншаҺтары әулетінің негізін салушы. Тоқтамыс пен Әмір Темірдің арасындағы 1385 – 86 жылдары жанжалды пайдаланып, Ибрагим І Шируанды нығайту және Әзербайжанның басқа жерлерін оған қосып алу саясатын шебер жүргізді. Ол Әмір Темірдің вассалы болып, елді оның шапқыншылығынан сақтап қалды. Әмір Темір өлгеннен кейін, оның ұрпақтары арасындағы алауыздықтарды пайдалана отырып, Шируанның тәуелсіздігін қалпына келтірді. Грузиямен одақтаса қимыл жасап, Тебриз қаласын уақытша басып алды (1406). Кейін Ибрагим І мен оның одақтастары (Кахетия патшасы, Шеки әкімі) соғыста жеңіліп, Шируан Қарақойлы мемлекетіне тәуелді болды.   

