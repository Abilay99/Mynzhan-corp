Жезді — Қарағанды облысының Ұлытау ауданындағы кент, Жезді кенттік әкімдігі орталығы. Аудан орталығы - Ұлытау ауылынан оңтүстікке қарай 67 км (Жезқазған қаласынан солтүстік-батысқа қарай 35 км) жерде, жусан аралас астық тұқымдас шөптер өскен бозғылт сұр топырақты шөлейт белдемде орналасқан. Іргесі Ұлы Отан соғысы жылдары Жезді марганец кен орнын жедел игеру қажеттілігіне байланысты қаланды (1942). 1944 жылы кентке айналды. 1963-1997 жылдары Жезқазған облысы Жезді ауданының орталығы болды. 1999 жылы жергілікті тұрғындар саны 4680 адам (2306 еркек және 2374 әйел) болса, 2009 жылы 2624 адамды (1336 еркек және 1288 әйел) құрады. Жездіде марганец кенін өндіру және байытумен шұғылданатын марганец кеніш басқармасы, тұрмыстық қызмет көрсететін комбинаториялық, орта  мектеп,  кеншілердің мәдениет үйі, кітапхана, аурухана, емхана, санитарлық-эпидемиологиялық станса, тағы басқа бар. Жезді — Жезқазған темір жол тармағы арқылы Жезқазған — Сейфуллин — Қарағанды темір жолына қосылған. Кент арқылы Жезқазған — Ұлытау — Арқалық автомобиль жолы өтеді. 

