Зұлыстар (өзд. атауы – зулус, амазулу) – халық. Оңтүстік Африка Республикасының Наталь аймағында қоныстанған, банту халықтары тобына жатады (қаласы Бантулар). Лесото, Мозамбик, Свазиленде, т.б. мемлекеттер аумағында да зұлыстар қоныстары кездеседі. Жалпы саны – 7 млн. адам (1997). Антропологиялық жағынан зұлыстар зәңгі нәсіліне жатады. Игуни тілінің зулу (зунда) диалектісінде сөйлейді. Зұлыстардың басым көпшілігі дәстүрлі діни наным-сенімін сақтаған, кейбір бөлігі ғана христиан дінінің католик тармағын ұстанады. Зұлыстардың тайпалық одағы 19 ғасырдың бас кезінде бурлер мен ағылшындардың отарлау саясатына қарсы күресте қалыптасты. 1879 жылы ағылшындар зұлыстардың қарсылығын күшпен басып, өздерін зорлықпен арнаулы орындарға қоныстандырды. 1962 жылы Квазулу бантустаны құрылды. 20 ғасырдың соңына қарай нәсілшілдік саясат әлсіреді. Зұлыстардың дәстүрлі кәсібі – егіншілік пен сиыр өсіру. Жүгері, тары, бұршақты дақылдар, сорго өсіреді. Құмыра жасау, темір ұсталығы, тері өңдеу, ағаштан ою-өрнек жасау өнері дамыған. Дәстүрлі мекен жайы – крааль деп аталатын қамыс құрақтан тығыздап өріп тұрғызатын лашық. Ұлттық киімдері – белге орайтын теріден жасалған белдемше мен алжапқыш. Ұлттық тағам түріне айран, сорго мен жүгеріге көкөніс араластырып пісірген шалма көже жатады.  

