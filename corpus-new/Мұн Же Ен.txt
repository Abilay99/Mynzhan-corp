 Мұн Же Ен (кор. 문재인; 24 қаңтар 1953, Көже) — корей мемлекеттік қайраткері, саясаткер, 2017 жылдың 10 мамырынан бастап Корея Республикасының президенті. 2012 жылы өткен президент сайлауында Бірлескен Демократиялық партия атынан президенттікке үміткер болған. Аталмыш партияның бұрыңғы төрағасы. 2017 жылғы президенттік сайлауда Тобуро демократиялық партиясының атынан сайланған. Мұн Же Ен 1953 жылдың 24 қаңтарында Кёңсаң-Намдо провинциясына енетін Көжедо аралында дүниеге келген. Әкесі Солтүстік Кореялық босқын, туған жері Хамхың қаласынан 1950 жылдың желтоқсан айында көшірілген. Мұн Сеулден тыс орналасқан беделді мектептердің бірі - Пусандағы Кёңнам орта мектебін бітіріп шыққан. Кёңхи университетінде құқық мамандығын оқыған. Юсин конституциясына қарсы студенттік наразылық ұйымдастырғаны үшін тұтқынға алынып, университеттен қуылған. Кейінірек әскеге шақыртылып, 1976 жылы Оңтүстік Кореялық арнайы жасақ құрамында Панмынжымдағы қақтығысқа қатысқан. Әскерден босатылғаннан кейін ол заңгерлік қызметпен айналысу құқығына ие болу үшін мемлекеттік емтихан тапсырып, сот істері мамандарын дайындайтын институтқа қабылданады. Мұн Же Ен өз курсында үлгерімі бойынша екінші орында болғанымен, студенттік наразылыққа қатысқаны үшін, сот бола алмады, сондықтан қорғаушы мамандығын таңдаған. Қорғаушы болғаннан кейін болашақ Корея Республикасының президенті Но Му Хёнмен қызметтес болды. Екеуі Но Му Хён 2009 жылы қайтыс болғанға дейін достық қатынасын жоғалтпады. «Заңгерлер - Демократиялық қоғам үшін» атты ұйымның мүшесі және Пусан заңгерлер одағының Адам құқықтары жөніндегі комиссиясының төрағасы болды. Бестселлер атанған «Мұн Же Ен тағдыры» атты ғұмырнамасын жазып шығарғын. 

