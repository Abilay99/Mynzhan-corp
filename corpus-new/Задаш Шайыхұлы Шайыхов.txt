Шайыхов Задаш Шайыхұлы (1934, Қарағанды облысы Қарқаралы ауданы Бидайық ауылы) – оториноларинголог-ғалым, медицина ғылымының докторы (1976), профессор (1980). Қарағанды медицина институтын бітірген (1957). Қарқаралы ауданы ауруханасында дәрігер-оториноларинголог (1957 – 1959), Дәрігерлердің білімін жетілдіру институтында аспирант (1959 – 62), ассистент (1962 – 1967). 1982 жылдан Қарағанды медицина институтында оториноларингология кафедрасының меңгерушісі. Целиноград мемлекеттік медицина институтында оториноларингология кафедрасын құрушылардың бірі (1967 – 81), кафедра меңгерушісі, сонымен бірге институттың ғылыми істер жөніндегі проректоры (1971 – 78), облыстық ЛОР қоғамын ұйымдастырушы. 1975 жылдан оториноларингологтардың Бүкілодақтық мединицина қоғамы басқармасының мүшесі. Негізгі ғылыми еңбектерінің бағыты тамақ ісігін емдеу, естуді қалпына келтіретін құлақ микрохирургиясы мәселелеріне арналған. Ш. 12 өнертапқыштық ұсыныстардың авторы.  

