 Басқа мағыналар үшін Бесқарағай деген бетті қараңыз. Бесқарағай (Большая Владимировка) — ауыл, Шығыс Қазақстан облысы Бесқарағай ауданы және Бесқарағай ауылдық округі орталығы. Облыс орталығы - Өскемен қаласынан солтүстік-батысқа қарай 316 км жерде, Балапан жонының оңтүстігіндегі жазық өңірде орналасқан. 1999 жылы жергілікті тұрғындар саны 4861 адам (2385 ер адам және 2476 әйел адам) болса, 2009 жылы 4377 адамды (2018 ер адам және 2359 әйел адам) құрады. Іргесі 19 ғасырдың орта кезінде құнарлы жерлерге жаппай қоныстандыру кезінде қаланды. Үлкен Владимировкада 1959 жылы құрылған 16-кәсіптік-техникалық мектеп, 1963 жылы қаланған асыл тұқымды мемлекеттік стансасы, Семей асбест-цемент зауытының және Бесқарағай ауданы тұтыну қоғамының қосалқы шаруашылықтары, т.б. мекемелер болған. Нарықтық экономикаға өтуге байланысты олардың басым бөлігі жекешелендіріліп, 20-дан астам шаруа қожалықтары мен “Айтмолдин және К”, “Дорожники” ЖШС-теріне біріктірілді. Ауылда орта, балалар спорт мектебі, кәсіптік-тех. мектеп, 2 кітапхана, мәдениет үйі, ауданы аурухана, емхана, туберкулезге қарсы диспансер, санитарлық-эпидемиологиялық стансасы, дәріхана, 1 фельдшерлік-акушерлік пункт, т.б. мекемелер бар. Ауыл арқылы Өскемен — Семей — Павлодар автомобиль жолы өтеді. 

