Ананың анасы - Ғабит Мүсіреповтің 1933 жылы жазған ана құдіреті тақырыбындағы әңгімелерінің бірі. Ананың анасы әңгімесінің негізгі мазмұны - ел арасына кең тараған аңыздан алынған. Мұнда елді шауып, жазықсыз жас қызды зорлап алып бара жатқан батырды қыз анасының сөзбен тоқтатып, жеңгені, сөйтіп, оның қызын жау қолынан азат етуі баяндалған. Шығарманың мазмұны, Әйтілес ақсақалдың «етектей сақалын балуан саусақтарымен салалап тарап» қойып өткен өмір оқиғасын баяндауынан басталады. Әңгімеде намысқа шабар білегі, әділетті таныр жүрегі бар, бірақ ел әкімдерінің алдауына түскен аңғал батыр Жалпақ балуанның Бала бидің қолшоқпары болуы, жүрегін жарып шыққан қызының тағдырына шырылдап арашашы бола білген абзал ананың өжеттігі айтылады. Шығармада ананың жарық дүние сыйлаған баласына деген махаббаты, содан туындайтын ана бойындағы күш-қуат, ізгілік, адамгершілік қасиеттер бейнеленеді. Ананың құдіреті баяндалады. Басталу - Жалпақ балуанның Ергенекті елін шабуға аттануы. Даму - Қалың жылқыны барымталап айдап келе жатуы. Байланысу - Тезек арқалап келе жатқан қызды олжалап, аттарына мінгестіріп алуы. Шиеленісу - Қыз әкесінің мерт болуы, анасының барымташылардың алдын орап алуы. Шарықтау шегі - Кейкінің қызды шешесімен бірге күңдікке алып кетуді ұсынуы. Шешім - Жалпақ балуанның ана мен қызына бостандық беруі. Қорытынды - Әйелді аттандырған Жалпақ балуанның құлауы, оны елге жеткізу. 

