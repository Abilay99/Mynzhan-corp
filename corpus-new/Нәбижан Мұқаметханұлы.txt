 Нәбижан Мұқаметханұлы (1954 жылы 12 сәуірде туған, ҚХР, Іле Қазақ автономиялық облысы Тоғызтарау ауданы Мұқыр ауылы) – ғалым, қытайтанушы, тарих ғылым докторы (2001). 1977 жылы Қытайдың Гуаньчжоу қаласындағы  мемлекеттік университетін бітірген. Еңбек жолын Іле Қазақ автономиялық облысындағы үгіт-насихат бөлімінде бастады. ІХР Шыңжаң қоғамдық ҒА Орталық Азия зерттеу институтының кіші, аға ғылыми қызметкері, директордың орынбасары (1981 – 93) болды. 1993 жылы Қазақстанға оралып, Ш.Уәлиханов атындағы Тарих және этнология институтында докторантурада (1993 – 97) оқыды. 1997 жылдан осы институттың жетекші ғылыми қызметкері, сондай-ақ Қазақ ұлттық университетінің оқытушысы. 18 – 20 ғасырлардағы қазақ-қытай қарым-қатынастарын, Қытайдағы қазақтар тарихын, мәдениетін зерттеу ісінде ғылымға елеулі үлес қосты.   

