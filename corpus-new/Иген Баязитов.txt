Иген Баязитов (1904, Павлодар облысы Баянауыл ауданы - 1955) – Қаныш Сәтбаевтың қамқорлығын көрген өнерпаз-әнші. Сауатын ауылдық мектепте ашқан. Баянауылда ауылдық кеңес хатшыларын дайындайтын қысқа курста оқып жүрген кезінде, Сәтбаев басшылық еткен жастар мәдени-ағарту ұйымының кештеріне қатысып, гармонь тартып, ән айтып жүреді. Курсты бітіргеннен кейін Қаныш оны 10-әділет теліміне атшы етіп қалдырады. Иген кейін Баянауыл ауылының кеңесінің хатшысы болды және ауданының әр түрлі мекемелерінде басқару қызметтерін атқарды.   

