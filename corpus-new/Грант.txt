Грант (ағылш. grant – сыйға тарту‚ кеңшілік жасау‚ рұқсат беру) – құқықтарды табыстау‚ мүлікті беру туралы құжат; жәрдемқаржы‚ демеуқаржы; ғылыми зерттеулер мен талдамаларды орындау үшін мемлекеттік тапсырысқа ақы төлеуге қайтарусыз бөлінетін ақшалай қаражат; кез келген меншік нысанындағы субъектілердің немесе жеке тұлғалардың ғылыми және әлеуметтік бағдарламалар үшін, сондай-ақ жеке тұлғаларға – ғалымдарға, өнертапқыштарға, авторларға‚ т.б. қайырымдылық, демеушілік көмек ретінде бөлінетін ақшалай қаражаты; заттай грант – инвесторға меншіктену құқығымен ақшасыз нысанда берілетін мүлік немесе мүліктік құқықтар.  Жеке тұлғалардың грант түрінде және еңбекақы төлеу нысанында пайдаланатын немесе шарттарда көзделмеген өзге мақсаттарға алатын қаражаты олардың жылдық жиынтық табысына енгізілуге және оған салық салынуға тиіс. Жеке тұлғаларға арнаулы қоғамдық қорлар арқылы берілетін ізгілік, қайырымдылық көмек пен грантқа табыс салығы салынбайды.   

