Кобальтин, кобальт жылтыры – сульфидтер класының минералы. Химялық формуласы CоAsS. Құрамындағы Со мөлшері 26 – 34%. Кубтық сингонияда кристалданады. Кристалдары октаэдр, куб пішінді, ал агрегаттары түйірлі, сеппелі, желілі масса түрінде кездеседі. Түсі ақшыл, қалайы түсті, кейде қызғылт реңді, металдай жылтыр. Қаттылығы 5,5; меншікті салмағы 6,2 г/см3; морт сынғыш. Кобальтин жапсарлық-метасоматиктік және пирротин, пирит, арсенопирит, халькопирит, сфалерит, тағы басқа сульфидтермен бірге гидротермальдық алтынды-кварцты және күмісті-арсенопиритті кен желілерінде шоғырланады. Кобальтин – кобальт кентасы. Mинерал, құрамында 49%-ға дейін кобальты бар пентландиттің түрі.  

