Бөрібас кесенесі 19 ғасырдың аяғынан сақталған сәулет өнері ескерткіші. Шу өзенінің оң жағалауында, Той өткелінен 43 км төмен. 1988 жылы  Алматы сәулет және құрылыс институтының экспедициясы (жетекшісі Е. Бәйтенов) зерттеген. Бөрібай кесенесі  тікбұрышты күйдірілген кірпіштен шаршы тұғырға тұрғызылған. Күмбез цилиндр түріндегі барабанға қаланған. Алғашында кесенеге кіре берісте дәліз болғанға ұқсайды. Кесене тұғыры кірпішті тігінен екі қатар етіп мәнерлей қалап безендірілген. Кесене сегіз қырлы, әр қырында аркалы қуыс бар. Күмбезінде ішке жарық түсу және ауа алмасып тұру үшін қалдырылған төрт шаршы ойық бар, сондай-ақ, күмбезді қалағанда сырғауылдан екі қатар белдеу жасалған. Бөрібай кесенесі. 19 ғасырдың соңы мен 20 ғасырдың басында Бетпақдаланың оңтүстік-батыс аймағын қоныстанған қазақтардың мемориалдық сәулет өнері жайынан хабар береді. “Қазақ Энциклопедиясы”, ||-том   

