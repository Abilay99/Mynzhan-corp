Шідерті артезиан алабы – Шідерті, Өлеңті өзендері алаптарындағы жер асты сулы өңір. Ақмола облысы аумағында. Ауданы 2000 км²-қа жуық. Су девон-карбон мульдаларын құрайтын, жалпы қалыңдығы 50 – 90 м-дей әктас, құмтас, тақтатастардың карстық қуыстары мен жарықшаларында орналасқан. Ол 30 – 50 м-ден (алап шетінде) 130 – 150 м-ге дейінгі (ортасында) тереңдікте кездеседі. Алап өзіне шектесіп жатқан Нияз, Ереймен тауларынан басталатын өзендерден, көктем мен күзде жылғалар мен сайларға жиналатын сулардан қоректенеді. Мұнда бұрғыланған жеке ұңғымалардың тәуліктік өнімі 50 – 850 м3. Сондай-ақ тәуліктік өнімі 12 мың м3 болатын бұлақтар да бар. Суының минералдары 0,5 – 1,6 г/л. Алаптың суы елді мекендерді ауыз суымен қамтамасыз етуге пайдаланылады. Қазақ энциклопедиясы, 9 т.  

