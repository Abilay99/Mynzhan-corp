Әулиекөл  — ауыл,  Қостанай облысы Әулиекөл ауданыны және Әулиекөл ауылдық округі орталығы. 1997 жылға дейін "Семиозер" аталып келді.  Облыс орталығы - Қостанай қаласынан оңтүстік-шығысқа қарай 110 км-дей жерде орналасқан. 1999 жылы ауыл тұрғындарының саны 11552 адам (5550 ер адам және 6002 әйел адам) болса, 2009 жылы 11692 адамды (5595 ер адам және 6097 әйел адам) құрады.). Іргесі 1897 жылы қаланған. Май, нан, сыра, ұн-жарма зауыттары, т.б. бар. Ежелгі тарихи мекен. Осы жерде жеті көлдің болуына байланысты орыс мұғажырлары Әулиекөлді Семиозер деп атап кеткен. Әулиекөл аталуы өткен ғасырларда "ауыл ортасындағы айна көлдің бірі сарқырай ағып, жер астына сіңіп кетіпті де, үш күннен кейін қайтадан пайда болыпты" деген ел аузындағы аңызға байланысты. Әулиекөл даңқты адамдарымен де киелі. Мұндағы Құсмұрын бекінісінде Шоқан Уәлиханов дүниеге келген. Әулиекөл мектебінде 19 ғасырдың аяғында А. Байтұрсынов сабақ берген. 1997 жылы Қазақстан Республикасының Президенті жарлығымен Семиозер ауданы Әулиекөл ауданы болып өзгертіліп, тарихи мекен атауы қалпына келтірілді.  

