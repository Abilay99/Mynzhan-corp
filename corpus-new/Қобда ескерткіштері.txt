Қобда Ескерткіштері - сәулет-құрылыс ескерткіштері кешені. Ақтөбе облысында Үлкен Қобда өзені аңғарында орналасқан. Қазақстанның батыс бөлігінде сақталған бірегей ескерткіштердің бұл тобы географиялық орналасуы ерекшелігімен Қобда ескеткіштеріне топталады. Кешенге орта ғасыр ескерткіштері Абат-Байтақ, Бекқұл әулие қорымдары, сондай-ақ, XVIII-XX ғасырлар аралығында салынған мазарлар, ұзын саны 200-дей құлпытастар, қойтастар, сандықтастар кіреді. Құлпытастардың көпшілігін ақ және ақсұр әктастан қазақ шеберлері қашаған. Олар әртүрлі үлгідегі, ою-өрнекпен өрнектелген. Бәрінің биіктігі 1,2 - 2,0 аралығында. Құлпытастарда араб әрпімен қаза болған адамның ата тегі, ру таңбалары қашалып жазылған.  

