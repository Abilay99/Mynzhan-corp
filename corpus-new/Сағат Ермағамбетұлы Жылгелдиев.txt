Сағат Ермағамбетұлы Жылгелдиев (12 желтоқсан 1954 жыл, Қызылорда облысы, Жалағаш ауданы, Аққыр ауылында туған) – актер Қазақстанның еңбек сіңірген әртісі (1995). Ерен еңбегі үшін медалінің иегері (2007). Сағат Ермағамбетұлы Қазақ драма театры жанындағы театр студиясын (1972), Қазақ ұлттық консерваториясының актерлік бөлімін (1977) бітірген. 1977 жылдан Қазақ балалар мен жастар театры сахнасында өнер көрсетеді. Ол ойнаған Ақын (И.Сапарбаевтың “Ауылдан келген аруында”), Байжан (И.Ғайыптың “Алтын ажалында”), Абдолла (С.Балғабаевтың “Ең әдемі келіншегінде”), Қожа Ахмет Иасауи (О.Дастановтың “Әзірет Сұлтанында”), Шеге, Байдалы би, Сердәлі (Ғ.Мүсіреповтің “Қыз Жібек”, “Ұлпан”, “Ақан сері – Ақтоқтысында”) т.б. рөлдері мамандар тарапынан жақсы баға алған. Сағат Жылгелдиевтің жары: актриса, Қазақстанның еңбек сіңірген артисі Жібек Рақымбердіқызы Лебаева.  

