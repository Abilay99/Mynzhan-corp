Шайкенов Нағашыбай Аманғалиұлы (6.3.1947, Ресей, Орынбор облысы Новороссийск ауданы 216-бекет — 25.3.2000, Алматы) — заңгер-ғалым, мемлекет қайраткері, заң ғылымдарының докторы (1992), профессор Свердлов заң институтын (1974) және аспирантурасын (1977) бітірген. Кіші жүздің Жағалбайлы руынан. Құқық және мемлекет теориясы саласының маманы. 1977 — 87 жылы Свердлов заң институтының оқытушысы, аға оқытушысы, доценті. 1988 — 92 жылы КСРО ҒА-ның Урал бөлімшесінің Философия және құқық институтының (Свердловск) аға ғылым қызметкері, ҚР Президенті жанындағы Жоғары экономикалық кеңестің экономикалық кеңесшілер басшысының орынбасары, 1992 — 93 жылы ҚР Президентінің кеңесшісі, 1993 — 95 жылы ҚР Әділет министрі, 1995 — 96 жылы ҚР премьер-министрдің орынбасары, 1996 — 2000 жылы Қазақ мемлекеттік заң университетінің ректоры болып қызмет атқарды. Шайкенов Қазақстандағы құқықтық реформаның авторы ретінде танылды. ҚР Тұрақты дамыту жөніндегі ұлттық кеңестің мүшесі (1997 — 98) болды. “Парасат” орденімен марапатталған (1999).   

