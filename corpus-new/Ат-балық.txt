Ат-балық (лат. Hippocampus) — Ине балық тәрізділер тұқымдасына жататын балықтардың тегі.  Жалпы текте 50-дей биологиялық түрі белгілі. Дене тұрқы 12-30 см, басы бауырына қарай имек және жанына қарай сәл қисайған. Құйрығының ұш жағы  қошқар мүйіз тәрізді иірілген және онымен Ат-балық су өсімдіктерін орап алып, бекініп тұрады. Түсі қызыл-сұр, бауыры ақ не қоңыр, кейде көк теңбілді не жолақты. Пішіні ерекше, балықтан гөрі шахмат ойынындағы “атқа” ұқсайды. Ат-балықтың еркегінің  құйрығы басталған жерінде, бауыр жағында қапшығы болады. Уылдырығын аналығы аталығының қалтасына салады. Уылдырықтар аталықтың денесінде өсіп-жетіліп, дүниеге келеді. Атбас балық - аталығы “бала туатын” жер бетіндегі бірден-бір жануар. Уылдырық салатын қалтасы құйрық астында орналасқан, ол жабық тұрады. Қалтаның алдыңғы бөлігінде уылдырық салатын кішкентай саңылау болады.  Көрегі - су планктоны. Ат-балықтар көптеген жылы тропиктік және субтропиктік теңіз жағалауында кездеседі. 

