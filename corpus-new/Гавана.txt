Гавана (ис. La Habana [aβana], толық атауы San Cristóbal de La Habana) — Куба Республикасының астанасы, саяси, экономикалық және мәдени орталығы, Гавана провинциясының әкімшілік орталығы. Үлкен Гавананың аумағы 726,75 км²-ді құрайды, халық саны 2,1 миллион адам. Жер аумағы және халық саны бойынша елдегі ең ірі қала және Кариб аймағындағы бұл көрсеткіштер бойынша үшінші орында. Қала 15 муниципалитетке бөлінген. Гавананың халық саны 2 135 498 адамды (2010) құрайды. Кубадағы жалпы халық санының бөлігі — 21 %. Астанадағы он тұрғынның ішінде шамамен жетеуі испандық қоныс аударушылардың ұрпағы болып табылады. Қалғандары аралас африкандық-испандық немесе азиаттық нәсілдер. Мемлекеттік тіл — испан. Діншіл халықтың жартысынан артығы католик дінін ұстанады, қала тұрғындарының басқа бөлігі христиандық және бірқатар пұтқа табынушылық ғұрыптарының араласуы негізінде пайда болған синкретикалық наным-сенімдерді ұстанады. Гавана қаласы провинция мәретебесіне ие болғандықтан 15 муниципалитетке бөлінеді. Гаванада 87 елшілік және 11 консулдықтар, бір мүдделер секциясы және бір сауда өкілдігі орналасқан.             

