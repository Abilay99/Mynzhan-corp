    КҮДІКШІЛДІК – адамның қандай да болсын бір іске, оқиғаға, сенімсіздікпен қарап шүбәлануы. Әр нәрсеге шек қойып күдіктене қарап, қауіп-қатер жоқ па екен деп күмәндануы. «Нанасың не айтса да амалың жоқ, Түсінде бір кәдік жоқ «алдар» деген Абай. Күдікшілдік іс-әрекет пен адамның сөйлеген сөзінің шындығы мен жалғандығына ой жүгіртіп сезіктенуін, шүбәлануын да білдіреді. «Петр Қожақтың «жаңа хабарына» сеніңкіремеді, «шын айта ма, жоқ па» деген күдікті кескінде тоқталып қарады» (Ә.Нұрпейісов). Күдікшілдік адам болар істің, айтылған сөздің, түрлі хабарлардың шындығы мен ақиқатын көзімен көріп, қолымен ұстамайынша сенімсіздік білдіріп күмәндана береді. «Уайым, қайғы, мұң, күдік, Мәңгі кетті көңілден» (Қ.Аманжолов). Ғылыми-зерттеу істерімен белгілі мәселенің дұрыс шешімін тауып шындыққа айналуы адам бойындағы күдікті сергітіп, ісін онан әрі жалғастыра беруінде сенімін, бойындағы күш-қуатын арттырады, оптимистік көзқарасын нығайтады. Орынсыз сезіктеніп күдікшіл болу адамның мінез-құлқындағы сенімсіздігін білдіретін ұнамсыз қылық, әрі еркі мен жігерсіздігін білдіретін жағымсыз сипат. Сондықтан бұл қасиеттен арылу керек, ал арылу үшін тек жақсы сенімдерге сенген дұрыс. 1. Ж 32 Психология: Энциклопедиялық сөздік./ Бас ред. Б.Ө. Жақып. – Алматы: «Қазақ энциклопедиясы», 2011. – 624 б.Жоба авторлары: Қ.Б. Жарықбаев О.С. СаңғылбаевПікір жазғандар:Психология ғылымдарының докторы, профессор Н.С. Ақтаева Педагогика ғылымдарының докторы, профессор К.С. Оспанов 

