Қызыл үй - сәулет өнері ескерткіші. Қостанай облысы Амангелді ауданы Амангелді ауылында. Бастапқыда Қоғалыкөл ауылында тұрғын жай ретінде 1912 ж. Аймағамбет ұста тұрғызған. 1916 ж. ұлт-азаттық көтеріліске қатысушылар осы үйде әскери кеңес құрып, А.Имановты қолбасшы (сардар) етіп сайлаған. 1974 ж. құлауға айналған қызыл үйді сақтап қалу мақсатында, О.Жәнібековтің ұйымдастыруымен Қоғалыкөлден Амангелді ауылына көшіріліп қалпына келтірілді. Ғимарат күйдірілген қызыл кірпіштен тұрғызылған, жалпы биіктігі 3,70 м. Сыртқы аумағы 14,2х12,2 м. Ғимараттың бұғаты оймышты және өрнекті кірпіштен қаланған. 8 терезе маңдайшасы тік қалаумен иректеле әсемделген. Төбесі "итқара" тәсілімен жабылған.  

