Ұңғымадағы геофизикалық зерттеулер - бұрғылау ұңғымасы тесіп өткен қимаға тән таужыныстар мен пайдалы қазбалардың физикалық қасиеттерін зерттеу жиынтығы. Бұл зерттеулер әдетте үш түрлі мақсатты көздейді: 1) таужыныстардың, мұнай және газ қабаттарының, кендердің, көмірдің, басқа да пайдалы қазба түрлерінің физикалық сипаттарына тән айырмашылықтарды салыстыра зерттеу нәтижесінде ұңғыма қимасындағы кен қабаттарын оқшаулау, яғни каротаж жұмыстары; 2) бұрғылау ұңғымасының техникалық жағдайын анықтау; 3) тереңдіктерден үлгілер мен сынамалар алу.     

