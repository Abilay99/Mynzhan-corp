Гүлнар Әнуарбекқызы Мұратова (1958 жыл, Ақмола облысы Ерейментау ауданы Бестоғай ауылы) - филология ғылымдарының докторы (2009). 1981 жылы Қарағанды университетінің филология факультетін бітірген соң, Ақмола облысы Сілеті ауданы комсомол комитетінде нұсқаушы, 1982-1986 жылдары осы ауданда мұғалімдік қызмет атқарады. 1986-1988 жылдары Абай атындағы ҚазПИ-де стажер-ізденуші болып қабылданды. 1988-1991 жылдары осы институттың аспирантурасына оқуға түседі. 1991-1992 жылдары Ш.Уәлиханов атындағы Көкшетау педагогикалық институтында педагогтік қызметін жалғастырады.1993-2000 жылдар аралығында С.Сейфуллин атындағы Ақмола университеті (кейінгі Еуразия ұлттық университеті) қазіргі қазақ тілі кафедрасының меңгерушісі қызметін атқарды. 2003-2006 жылдары Л.Н.Гумилев атындағы Еуразия ұлттық университеті жанындағы 10.02.02 – қазақ тілі мамандығы бойынша кандидаттық диссертация қорғайтын, ал 2009 жылы осы университет жанындағы Д.14.29.02 докторлық диссертация қорғайтын Кеңес мүшесі болып сайланды. 1991 жылы ҚР ҰҒА-ның А.Байтұрсынов атындағы Тіл білімі институтында профессор Р.Ғ.Сыздықованың жетекшілігімен «Қазақ көркем әдебиетіндегі окказионал сөздер» тақырыбында кандидаттық диссертациясын қорғайды. 2009 жылы ақпанда докторлық диссертация қорғады («Абайдың тілдік тұлғасы: дискурстық талдау мен концептуалды жүйесі»). Г.Ә.Мұратова өзі еңбек ететін университеттің бакалавр, магистр даярлайтын бөлімдеріне қазақ тілінен сабақ жүргізеді. Оқытушы сабақтардың ғылыми-теориялық мәніне, білім сапасына үлкен талап қояды. Ол жаңа бағыттағы «Лингвомәдениеттану», «Әлеуметтік лингвистика», «Тілдік қатынас негіздері» пәндері бойынша дәріс жүргізеді. Оқу процесінде әр түрлі әдіс-тәсілдер қолданып, жаңа технологиялар талабына сай жоғары оқу орны деңгейіне лайық сабақ жүргізеді. Оқытушының іс-тәжірибесі ашық сабақтар мен әдістемелік семинарларда талданып, жақсы бағасын алды. Оқытушы республикалық, халықаралық ғылыми-теориялық конференцияларға қатысады. Жаңа оқу кешені мен силлабустар, оқу-әдістемелік құралдарын талапқа сай әзірлейді. 60-тан астам ғылыми мақалалар авторы. Г.Ә.Мұратова Қазақстан Республикасы Білім беру ісінің үздігі белгісімен марапатталған.  

