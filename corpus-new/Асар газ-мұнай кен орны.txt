Асар газ-мұнай кен орны – Маңғыстау облысы Ақтау  қаласынан оңтүстік-шығысқа қарай 55 км жерден 1969 жылы ашылған кен орны.  Асар газ-мұнай кен орны солтүстік-батыс бағытта созылған, тектоникалық бұзылыс арқылы оқшауланған асимметриялық брахиантиклинальдық иілімді алып жатыр. Көлбеу  жазықтықтағы өлшемдері 7 ×2,5 км. Юра шөгінділерінде орналасқан өнімді қабаттары құмтас пен алевролиттен тұрады.  Орта юра жүйесінің қимасында 9 өнімді қабат бар, оларда 16 кен шоғыры анықталған. Олар жарылымдармен, сұйық  және  газ өткізбейтін қабаттармен оқшауланған. Коллекторлардың кеуектілігі 18 – 21%, өткізгіштігі 0,009–0,046 мкм, тиімді қалыңдығы 2,5-36 м. Бастапқы қабат қысымы 15,99-22,9 МПа,  температурасы  70-90°С, ұңғыманың тәуліктік мұнай өнімділігі 4-04 м.  Мұнайдың меншікті салмағы 0,857-0,905 г/см, шайырлылығы 12,6-23,9%, парафин 18,8-22,6%, күкірті аз. Газдың құрамындағы метан 75 – 80%, ауыр көмірсутектер 11-20%, азот 4,24-8,08%, көмірқышқыл газ 0,17%. Кен орнынан 1973 жылдан мұнай мен газ өндіріледі.  

