Атансор темір кен орны - Ақмола облысы Біржан сал ауданында орналасқан. Ордовиктің эффузивті-шөгінді жыныстары мен диорит интрузиясының жапсарында жатыр. Темір кені порфирит арасындағы әктастарда пайда болған скарндармен байланысты. «Восточная» деп аталатын үстіңгі кен қабатының ұзындығы 1650 м, тереңдігі 600 м-ге дейін жетеді, орташа қалыңдығы 29 м, «Западная» атты төменгі қабатының ұзындығы 610 м, тереңдігі 240 м-ге дейін жетеді, орташа қалыңдығы 9 м. Кен қорының 70%-ы магнетит, 30%-ы мартит және шала мартит. Кендегі темірдің орташа мөлшері 40%. Кен оңай байытылады. Мұнан тереңдігі 200 м карьер ашуға болады.  

