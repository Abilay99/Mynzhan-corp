1974 жылы ГФР-де өткен футболдан әлем чемпионатының шешуші матчы. 7 шілдеде Мюнхендегі Олимпиадалық стадионда өтті. Нидерланд құрамасын 2:1 есебімен тізе бүктірген ГФР құрамасы араға 20 жыл салып, екінші рет әлем чемпионы атанды. Матчтың басталуы бірнеше минутқа кідірді. Ойын басталар алдың алаң жиектеріне жалауша қадауды матч қызметкерлері ұмытып кетіпті. Төрт бұрыш пен ортадағы сызықтың екі шетіне жалаушаларды қойып шығамын дегенше бірнеше минут шығын болды. Кейін осы жәйт әлем чемпионаттары тарихындағы классикалық сәттердің қатарына кірді. Ойынды Нидерланд футболшылары бастады. Олар бір-біріне пас беріп отырып, 14-ші пас 14-ші нөмерлі футболшы Йохан Кройфке келді. Кройф немістердің қорғанысын бұзып-жарып өтіп, айып алаңына кіре бергенде неміс қорғаушысы Ули Хенесс шалып жықты. Төреші пенальти белгіледі. Пенальтиді Йохан Неескенс дәл соқты. Ойынның 25-минутында қарсы қақпаға пенальти белгіленді. Бұл жолы Пауль Брайтнер есепті теңестірді. 43-минутта оң қанаттан басталған шабуылды Герд Мюллер нәтижелі аяқтады. Бұл - оның әлем чемпионаттарындағы 14-ші голы еді. Бұл рекорд 2006 жылға дейін өзгеріссіз тұрды. Екінші таймда қауіпті сәттер көбірек болғанымен есеп өзгермеді. Нәтижесінде ГФР құрамасы әлем чемпионы атанды. Осы жеңілістен соң Йохан Кройф "Ешқашан әлем чемпионаттарында ойнамаймын" деп мәлімдеді. Ол шынымен өз сөзінде тұрды. Құраманың 1978 жылғы әлем чемпионатына жолдама алуына жәрдем беру үшін іріктеуге қатысты да, чемпионатқа тек телекомментатор ретінде ғана барды. 

