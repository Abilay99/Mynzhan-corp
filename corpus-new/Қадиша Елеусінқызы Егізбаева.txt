 Қадиша Елеусінқызы Егізбаева (23 қараша 1927 жылы туған, Батыс Қазақстан облысы, Жаңақала ауданы, Жалпақтал ауылы) – биология ғылымының докторы (1984), профессор (1996), Қазақстан Республикасы Жаратылыстану ғылым академиясының академигі (1996).2 жылдық Республика заң мектебін бітірген (1953) соң Тау-кен институтында (қазіргі Қазақ ұлттық тех. университеті) хатшы (1953–56) болып жұмыс істеді. Алматы зоотехникалық-малдәрігерлік институтын бітірген (1958). Қазақстан Ғылым Академиясының Зоология институтында аспирант, аға лаборант, кіші, аға және жетекші ғылыми қызметкер, лаборатория меңгерушісі (1961–94) болды. Қазақ мемлекеттік қыздар педагогикалық институтында дәріс (1992–98) берді. 1983 ж. «Биологические основы профилактики гельминтозов водоплавающих птиц Казахстана» деген тақырыпта докторлық диссертация қорғады. Оның негізгі ғылыми-зерттеу еңбектері суда жүзетін құстар гельминттерінің (ауру қоздыратын құрттар) тіршілігіне, таралуына, экологиясына, сондай-ақ гельминтоз ауруларының табиғи ошақтарын анықтап, күрес шараларын белгілеуге арналған. Ол – үйректердің гастротениоз (асқазан ауруы) ауруын ғылымда алғаш анықтап берген ғалым. Егізбаева 150-ге тарта ғылыми-зерттеу еңбектің, оның ішінде 6 монографияның («Биологические основы профилактики гименолепидозов водоплавающих птиц Казахстана», 1980; «Гастротениоз уток в Казахстане», 1989) авторы, өнертабыстық 5 патенті бар.   

