Әділ «Скриптонит» Жәлелов  — қазақстандық рэп-орындаушы және битмейкер, Gazgolder лейблінің мүшесі. Алғаш рет 2013 жылы  VBVVCTND өлеңінің видеоклипі арқылы танымал болған Скриптонит екі жылдан кейін «Дом с нормальными явлениями» (қаз. Қарапайым құбылыстары бар үй) атты алғаш альбомын шығарды. Бұл альбомды өнер сүйер қауым жақсы қабылдап, 2015 жылы ол үздік орыс тілді рэп-альбомдардың қатарына енді. Әділ Жәлелов 1990 жылы 3 маусымда Павлодар қаласына жақын орналасқан Ленинский елді мекенінде дүниеге келді. Музыкамен жас кезінен әуестенген Скриптонит 11 жасында рэпке қызығушылық танытып, 15 жасында өзі әуен құрастыра бастады. 2009 жылы Скриптонит өзінің досы Әнуармен (Niman) JILLZ атты топты құрды. Олардан басқа топ құрамына Юрий Дробитько (Юрик Четверг), Саян Жымбаев (Truwer), Азамат Алпысбаев (Six O) және Айдос Жұмалинов (Strong Symphony) енді.  Gazgolder компаниясымен келісімге келмей тұрып-ақ Скриптонит бірнеше синглдар жазып үлгерді. Олардың көбісі хитке айналып, Скриптонит өнерінің жанкүйерлері пайда болды, сондай-ақ ол нағыз трэп-музыканы орындаушы ретінде белгілі болды.2013 жылы Скриптонит  Niman’мен бірге VBVVCTND бейнеклипін жасап шығарды (VBVVCTND — «Выбор без вариантов — всё, что ты нам дал»), ол аз ғана уақытта  YouTube сайтында көптеген көрсетілім жинады. Осыдан кейін Скриптонитке ресейлік Gazgolder продюсерлік центрі қызығушылық танытты. 2014 жылдың 27 ақпанында Скриптонит лейблдің ресми мүшесі болып жарияланады. Дәл осы 2014 жылды Скриптонит кейінірек өмірінің ең күрт өзгерген кезеңі деп ата өтті. 2015 жылы Скриптонит Баста мен Смоки Моның альбомдарына қатысып, Даша Чарушамен бірге «Космос» өлеңін жазады. Бұл сингл iTunes чартында көш бастап, The Flow сайтының «2015 жылдың 50 үздік өлеңі» тізімінде 22 орынды алды. Скриптониттің қатысумен түсірілген «Лёд» және «Миллионер из трущоб» өлеңдерінің бейнеклиптері YouTube сайтында миллиондаған көрсетілімге қол жеткізді. «Миллионер из трущоб» клипі Rap.ru сайтының «2015 жылдың орысша үздік клиптері» тізімінде 2-ші орынға ие болды',The Flow сайты «Лёд» өлеңін «2015 жылдың 50 үздік өлеңдері» тізімінде 46-шы орынға орналастырды. 2015 жылдың қазан айында Скриптонит  Jagermeister Indie Awards жүлдесіне «хип-хоп» номинациясы бойынша финалистердің қатарына енді. 

