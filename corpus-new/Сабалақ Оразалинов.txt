Сабалақ Оразалинов (1925, Шығыс Қазақстан облысы Аягөз ауданы Көксала ауылы – 1988, Алматы) – Ұлы Отан соғысының қаһарманы.  Ата-анасынан ерте айрылып, балалар үйінде тәрбиеленген. Соғысқа дейін Аягөз темір жол депосында жұмыс істеді. 1944 жылы 18 қарашада кеңес әскерлері немістердің қорғанысын бұзып өтіп, Эстонияның Моонзунд архипелагында шабуыл ұрыстарын жүргізді. Саарема аралының Каимри деревнясы маңында кеңес әскерлері жаудың күшті қарсылығына тап болды. Осы ұрыста 131-атқыштар дивизиясының 482-полкінің ефрейторы Сабалақ Оразалинов жау дзотын кеудесімен жауып, асқан ерлік жасады. Ленинград госпиталінде жылға жуық емделіп, еліне оралды. Сабалақ Оразалинов Ұлы Отан соғысы тарихындағы жау дзотын кеудесімен жауып, тірі қалған санаулы жауынгерлердің бірі. Жиырма жылдан астам уақыт бойы қаза болғандар қатарына жатқызылды және ерлік көрсеткен жерге ескерткіш-белгі орнатылып, онда қайтыс болған деп көрсетілді. Соғыстан кейін Аягөз депосында, кейіннен Алматы темір жолында, ұзақ жылдар бойы Алматы шай фабрикакасында жұмыс істеген. Көптеген орден, медальдармен марапатталған.  <references>  

