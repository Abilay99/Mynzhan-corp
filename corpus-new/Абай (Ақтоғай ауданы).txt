 Басқа мағыналар үшін Абай деген бетті қараңыз. Абай — Қарағанды облысы Ақтоғай ауданындағы ауыл,  Абай ауылдық округі орталығы.  Қаршығалы, Қусақ өзендерінің аңғарында, Желтау тауының оңтүстік-шығысында - 14 км, аудан орталығының оңтүстік-шығысында - 70 км, Қарағанды қаласының оңтүстік-шығысында 435 км жерде орналасқан. Ауыл ұсақ адырлы жазық жерде орналасқан.  Округ аумағында 1930-32 жылдары Таң, Бидайық ұжымшарлары болған. 1984 жылы «Нарманбет», «Шұбартау», «Айыртас» кеңшарлары негізінде Абай атындағы кеңшар және ауылдық кеңес болып құрылған. Жерінің жалпы ауданы — 265,2 мың га. Шаруашылықтын мамандандырылған негізгі бағыттары — қой шаруашылығы, қосымша ірі қара, жылқы өсіру болды. Округ Ағашкөл, Тасқын елді мекендерін қамтиды. Кеңшар негізінде 26 шаруа қожалығы құрылған.  Жергілікті тұрғындар саны 1999 жылы 394 адам (194 еркек және 200 әйел) болса, 2009 жылы 288 адамды (155 еркек және 133 әйел) құрады. Мектеп, фельдшерлік-акушерлік пункт, мәдениет үйі, кітапхана басқа да мәдени-тұрмыстық мекемелер бар. Ауыл басқа елді мекендермен автомобиль жолдары арқылы байланысады. Ең жақын Балқаш темір жол стансасы 165 км жерде. 

