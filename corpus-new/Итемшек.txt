Итемшек гидраденит – тері бездерінің іріңді қабынуы. Негізінен, қолтықтағы, кейде шап, тері бездері ауырады. Тері бездерінде – иісті сұйық зат қалыптасып, қалыпты жағдайда тері бездері өз сөлдерін бір деңгейде шығарып отырады. Ал осы сөлдердің дұрыс бөлінбей теріде қалуы – организмнің улануына әкеледі. Итемшек, көбінесе, тершең адамдарда кездеседі. Тердің сыртқа шықпай, организмде жиналуы, көбінесе, ауадағы шаң-тозаңдардың теріге жабысып, түтік көздерін бітеуінен болады. Итемшек кезінде қолтық астында әр жерден түйін пайда болып, ол біртіндеп ұлғайып, иттің емшегіндей болғандықтан, халық оны “ Итемшек ” деп атаған. Итемшектің клиникалық белгілері: қолтық астында әр жерден түйін пайда болады, оны қолмен басқанда ауырсынып білінеді. Біраз уақыт өткен соң түйіннің ортасы босап, сол жерге ірің жиналады. Кей жағдайда осы ірің өз бетінше жарылып, қабынған жерден қанды-іріңді сұйық шығып, науқас біраз жеңілденіп қалады. Бұл – уақытша құбылыс. Егер сұйықтың ағуы тоқтап, жиналған жағдайда дерт одан әрі асқынуы мүмкін. Түйіннің көлемі ұлғайып ісінеді, тері қызарып, адамның дене темп-расы (38 – 40С-қа) көтеріліп, қалтырайды, бұл организмнің улануына әкелуі де мүмкін. Итемшекті консервативті және хирургиялық жолмен емдейді. Итемшектің серозды, инфильтративті, серозды-инфильтративті кездерінде дәрі-дәрмек (антибиотиктер, сульфамид дәрілері, түйін шыққан жерді шайып, жылы компресс қою) беріледі, ал ауру асқынып, іріңдеп кеткен кезде хирургиялық операция жасалады. Итемшек тен сақтанудың ең негізгі жолы – әрбір адамның жеке басының тазалығын сақтау, салауатты өмір сүру.  “Қазақ Ұлттық Энциклопедиясы”, 1 – том  

