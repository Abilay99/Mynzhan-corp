“Кәшім мен Ахмет” – ғашықтық дастан. Ахмет деген жігіт пен Кәшім қыз арасындағы кіршіксіз махаббаттың қайғылы аяқталу тарихы шығармаға арқау болған. Дастанды халық ақыны Есенсары Құнанбайұлы жырлап, 1943 жылы Қазақстан Ғылым Академиясы Орталық ғылыми кітапхананың қолжазба қорына тапсырған. Есенсары нұсқасы толық, 11 буынды қара өлең үлгісіне құрылған. 1964 жылы Әдебиет және өнер институты ұйымдастырған Семей экспедициясы құрамында болған зерттеуші Телмұхамед Қанағатов жазып алған Ерғали Бәкімбаев жырлауындағы екінші нұсқа бар. Есенсары нұсқасындағы дастан соңы Ахметтің түрмеде өліп, Кәшімнің қайғылы халде қалуымен аяқталса, соңғы нұсқа жігітті дарға асып, қызды мысыққа талаттырып өлтірумен бітеді. Негізгі мазмұны бірдей. Дастан ел аузындағы және басқа нұсқаларда “Ахмет – Кәшім” деп аталады. Аталған екі нұсқа да Әдебиет және өнер институтының қолжазбалар қорында сақтаулы тұр.   

