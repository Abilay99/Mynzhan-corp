Шілтертап – көрініс пішіні өсімдік бұтақтары мен жапырақтарын еске салатын, түрлі минерал кристалдарының бір-бірімен жарыса немесе қосақтала өсуі нәтижесінде пайда болатын агрегаттар.  Шілтертаптар түзілімінің өте тез кристалдануы, кристалдану процесінің жарықшақтар өңірінен көрініс беруі немесе тұтқыр орталарда жүзеге асуы нәтижесінде қалыптасуы мүмкін. Саф алтындар мен саф күмістер, табиғи таза мыс агрегаттары, псиломелан деп аталатын марганец минералы, мұз қыраулары т. с. с. түзілім кристалдары шілтертаптар түрінде ұшырасуы мүмкін.  Псиломелан шілтертаптарының өсімдік жапырақтарының табына ұқсайтындығы соншалық, оларды көне өсімдіктердің қазба қалдықтарымен шатастырып алу оп-оңай.  

