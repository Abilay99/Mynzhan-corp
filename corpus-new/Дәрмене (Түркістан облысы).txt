 Басқа мағыналар үшін Дәрмене деген бетті қараңыз. Дәрмене — Түркістан облысы Арыс қалалық әкімдігіне қарасты ауыл, Дәрмене ауылдық округі орталығы. Арыс қаласынан солтүстікке қарай 12 км жерде, Арыс өзенінің оң жайылмасында. 1999 жылы жергілікті тұрғындар саны 2001 адам (1030 ер адам және 971 әйел адам) болса, 2009 жылы 1188 адамды (609 ер адам және 579 әйел адам) құрады. Іргесі осы маңдағы өзен-көл аңғарларында шоғырланып өсетін дәрілік өсімдік – дәрменені игеруге байланысты 1928 жылы қаланған. Ауылда арнайы мамандандырылған «Дәрмене» шаруа қожалығы мен өндірістік кооперативі жұмыс істейді. Дәрмене аумағынан жиналатын дәрілік өсімдік Шымкент химия-фармацевтикалық зауытында өңделеді. Орта мектеп, фельдшерлік-акушерлік пункт, т.б. мекемелер бар. 

