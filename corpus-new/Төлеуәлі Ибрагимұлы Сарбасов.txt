Сарбасов Төлеуәлі Ибрагимұлы (21.12.1934 ж. т., Жамбыл облысы Жамбыл ауданы Бек-Төбе а.) — а.ш. ғыл. докт. (1984), проф. (1985). Қазақстан Ұлттық ғылым академиясының акад. (2003). Алматы зоотех.-малдәрігерлік ин-тын (қазіргі Қазақ ұлттық агр. ун-тін) бітірген (1956). Жамбыл а. ш. тәжірибе ст-нда (1956 — 58), А.Бараев атынд. Қазақ астық шаруашылығы ғыл.-зерт. ин-тында (1961 — 64), 1964 жылдан Қазақ қой шаруашылығы технол. ғыл.-зерт. ин-тында ғыл., басшылық қызметтер атқарды. Ғыл. жұмыстары мал азықтандыруды жақсартуға, мал азықтандыру нормасы мен азық рационының құндылығын көтеруге, организмдегі зат алмасу процестерін реттеуге және мал өнімділігін арттыруға мүмкіндік беретін тәсілдерді жан-жақты зерттеуге арналған. С. мал азығын үнемдеп, дұрыс пайдалану мақсатында химия және микробиол. кәсіпорындарының азықтық қоспаларын пайдаланудың орындылығын және экон. тиімділігін анықтады. Респ. “Жемшөп және белок” бағдарламасын жасауға қатысқан. 200-ден аса ғыл. еңбектің, 17 ұсыныс, 12 кітап, әдістемелік құралдардың авторы. Қазақстан Мемл. сыйл. алған (1974). 

