УЕФА Чемпиондар Лигасы 2002/03 — УЕФА Чемпиондар Лигасының 11-ші, УЕФА Чемпиондар Кубогының 48-ші маусымы. Финал 2003 жылы 28 мамырда Манчестердегі "Олд Траффорд" стадионында өтті. Италияның қос клубы "Милан" мен "Ювентус" өзара кездесіп, негізгі және қосымша уақыт 0:0 есебімен тең аяқталды. Пенальтилер сериясында "Милан" 3:2 есебімен жеңіске жетті. Осы маусымнан Қазақстан клубтары еуротурнирлерге қатыса бастады. Қазақстанның 2001 жылғы чемпионы "Жеңіс" клубы Қазақстан клубтарының Чемпиондар Лигасындағы тұсауын кесті. Оларға Молдованың "Шериф" командасы қарсылас болды. Алғашқы ойын сыртта өтіп, "Жеңіс" 1:2 есебімен жеңіліп қайтты. Өз алаңындағы қарымта ойында 3:0 есебімен алға шықты да, екінші таймда жоқ жерден екі гол жіберіп алып, жарыстан шығып қалды. 

