Қадыржан Жасұланұлы Забих 1965 жылы 27 шілдеде Батыс Қазақстан облысы Казталов ауданы Березин кентінде туған.  Қазақ. Әкесі - Забих Жасұлан (1939 жылы туған), зейнеткер. Анасы - Забих Үлболсын (1947 жылы туған), зейнеткер. С.М. Киров атындағы  Қазақ мемлекеттік университетінің журналистика факультетін (1990) журналист мамандығыбойынша; әл-Фараби атындағы  Қазақ Мемлекеттік Университетінің заң факультетін (2002) заңгер мамандығы бойынша үздік бітірген. Дзю-до күресінен  ҚР спорт шеберлігіне кандидат. Детектив жанрындағы «Құпия пәтердегі  қантөгіс» кітабының (1998), сондай-ақ 3 000-ға жуық мақаланың және жарияланымның авторы. Қазақ және орыс тілдерін біледі. 1990 жылдан - республикалық «Жас Алаш» газетінің Ақтөбе және Батыс Қазақстан облыстарындағы меншікті тілшісі. 1999 жылдан -  ҚР Бас прокуратурасы ұйымдастыру-бақылау басқармасының бас маманы .2001-2007 жылдары - «КТК» телеарнасы ақлараттық бағдарламалар бас редакторының орынбасары, бас редакторы - мемлекеттік тілдегі бағдарламалардың жетекшісі, мемлекеттік тілдегі бағдарламалардың директоры, меншікті хабар тарату директорының орынбасары; «Ел арна» телеарнасының директоры. Қазіргі уақытта - «Известия-Қазақстан» ЖІІІС бас директоры. ҚР Президентінің Алғыс хатымен ескерілген (2005).  Қазақстан журналистер одағының Бұлқышев Баубек атындағы, «Алтын жұлдыз» (2005) сыйлықтарының лауреаты (1992). Әскери атағы - аға лейтенант. Хоббиі - суда жүзу, тау шаңғысы. Сүйіп оқитын әдебиеті - детектив, классика. Үйленген. Жұбайы - Забих Шолпан Аралбайқызы (1970 жылы туған), заң ғылымдарының докторы. Ұлы - Саят (1991 жылы туған); қызы - Назым (1993 жылы туған). 

