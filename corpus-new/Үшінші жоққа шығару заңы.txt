Үшінші жоққа шығару заңы — логика заңы. Осы заңға орай айтылған екі қайшы пікір бірін-бірі жоққа шығарса, оның бірі — ақиқат. Алғаш тұжырымдаған Аристотель. Мысалы, “Күн — жұлдыз” (А дегеніміз — В) және “Күн — жұлдыз емес” (А дегеніміз — В емес) деген пікірлердің бірі сөзсіз ақиқат. Осындай пікірлерді ескере отырып, дәстүрлі формалды логика үшінші жоққа шығару заңы — “А дегеніміз В немесе В емес” (басқа үшінші болмақ емес) деп тұжырымдайды. Үшінші жоққа шығару заңы көбінесе дәлелдеу процесінде орындалады. Мысалы, қарсы жору арқылы дәлелдеуде қолданылады. "Қазақ Энциклопедиясы", 9 том   

