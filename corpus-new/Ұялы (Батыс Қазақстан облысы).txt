 Басқа мағыналар үшін Ұялы деген бетті қараңыз. Ұялы — Батыс Қазақстан облысының Бөкей ордасы ауданындағы ауыл. Ұялы ауылдық округі орталығы.  Аудан орталығы - Сайқын ауылынан шығысқа қарай 170 км-дей жерде, Нарын құмының еркекшөп, теріскен, жусан аралас әртүрлі астық тұқымдас шөптесін өсімдіктер өскен сортаң сұр-құмдақ топырақты, шөлді белдемінде орналасқан.  Тұрғыны 1259 адам (2009). Іргесі 1967 жылы Искра қаракөл қой өсіретін кеңшарының құрылуына байланысты қаланған. Оның негізінде 1997 жылдан Ұялы ауылында және округ құрамындағы Кеңой, Науша ауылдарында "Ұялы" ЖШС-гі және басқа да шаруа қожалықтары жұмыс істейді.  Жалпы білім беретін орта мектеп, 2 бастауыш мектеп, кітапхана, дәрігерлік амбулатория, фальдшерлік пункт және мәдениет үйі жұмыс істейді. Ауыл тұрғындары автокөлік жолы арқылы қатынайды. 

