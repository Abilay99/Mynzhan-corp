 Басқа мағыналар үшін Сырдария (айрық) деген бетті қараңыз. Сырдария — Түркістан облысы Арыс қалалық әкімдігі аумағындағы ауыл, Задария ауылдық округі орталығы.  Арыс қаласынан батысқа қарай 2 км-дей жерде орналасқан.  1999 жылы жергілікті тұрғындар саны 3744 адам (1917 ер адам және 1827 әйел адам) болса, 2009 жылы 3861 адамды (1956 ер адам және 1905 әйел адам) құрады. Іргесі 1940 жылы «Задария» қаракөл кеңшарының орталығы болып қаланды. 1962 жылы мемлекеттік асыл тұқымды қаракөл қой зауыты болып қайта құрылды. 1996 жылдан «Задария» ӨК, А.Құлжабаев атындағы мемлекеттік қазыналық «Задария» асыл тұқымды қаракөл қой зауыты болып аталды.  2 орта мектеп, 1 емхана, 3 фельдшерлік-акушерлік пункт, 4 ӨК, 16 шаруа қожалықтары жұмыс істейді. Ауылдан Cоциалистік Еңбек Ері Б.Шүкірбеков, Ленин, Еңбегі Қызыл Ту ордендерінің иегері А.Құлжабаев шыққан.  

