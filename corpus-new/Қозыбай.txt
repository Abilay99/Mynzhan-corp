Қозыбай – ежелгі палеолит (тас) дәуіріндегі тұрақ. Шығыс Қазақстан облысы Күршім ауданы Қаратоғай ауылынан батысқа қарай 2 километр жерде, Қалғұтты өзенінің сол жағалауында.  Оны 1989 жылы Қазақстан ҒА Тарих, археология және этнология институтының тас дәуірін зерттеумен шұғылданатын археологиялық экспедиция тобы (жетекші Ж.Таймағамбетов) ашқан. Өзеннің биік жарқабағынан ежелгі адамдар жасаған тас құралдар табылған. Өзектас, жарықшақ, тас жаңқа, апқы құрал, екі жағы өңделген құралдар, тағыда басқа тас саймандар шақпақ тас жынысынан жасалған. Қозыбай Шығыс Қазақстандағы ерте кезеңге жататын ескерткіштердің бірі. Ол Қазақстанның шығыс өңірін ежелгі палеолит дәуірінде адамзаттың мекендегенін айғақтайды.  

