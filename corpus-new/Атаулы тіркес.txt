Атаулы тіркес , тіл білімінде бір ғана мағына білдіріп, бір сөздің орнына жұмсалатын сөз тіркестерінің ғылыми атауы. Олар — бір жағынан еркін (синтаксистік) сөз тіркестеріндей бөліп-жаруға келмейтін, құрамына енген сөздер синтаксистік қатынасты білдірмей, сөйлеу процесінде тумай, қалыптасқан құрамы мен тұлғасында қолданылып, бір бүтін ретінде қабылданылатын, екінші жағынан, фразеол. тіркестердей құрамындағы сөздердің грамматик. байланысы мен орны тұрақты, бірақ экспрессивті-эмоционал. және идиомдық сипаты, стильдік бояуы жоқ тұрақты тіркестер. Беретін мағынасы жағынан, негізінен, заттың я құбылыстың атауы болғандықтан, А. т. деп аталады, мысалы, темір жол, еңбек кітапшасы, ашық хат, күн тәртібі, кәмелеттік аттестат, Қиыр Шығыс, бас киім т. б. — бір ғана ұғымның атауы.  

