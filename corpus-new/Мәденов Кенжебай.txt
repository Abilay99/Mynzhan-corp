Мәденов Кенжебай (19 ақпан 1925, Атырау қаласы) — Берлиндегі Ратуша үйін азат етуге қатысқан қазақ азаматы. 1943 жылы Қызыл Армия қатарына шақырылып, Краснохомск (Ресей) жаяу әскер училищесін бітірді. Кіші лейтенант Мәденов  3-Украин майданындағы 170-атқыштар полкының пулеметшілер бөлімін басқарды. 1944 — 1945 жылдары Мәденов Польша және Германия жерлеріндегі ұрыстарға қатысты. Берлин операциясы кезінде 29 сәуірде Мәденов тың взводы бірінші болып немістердің Рейхстагтан кейінгі негізгі ұясы Ратуша үйіне басып кірді. Ол жөнінде қолбасшы Г.К. Жуковтың, әскери тарихшы П.Беланның, орыс жазушылары М.Мержановтың, Ф.Боковтың, неміс жазушылары К.Похе мен Г.Олиганның, қазақ жазушысы ұ.Слановтың шығармаларында айтылған. 1948 — 1974 жылдар подполковник Мәденов  Қазақ КСР МҚК-нің Атырау облысы басқармасында жауапты қызметтер атқарды. Екі Қызыл Жұлдыз орденімен, көптеген медальдармен марапатталған.   

