Бөкенші — Шығыс Қазақстан облысы Семей қалалық әкімдігіне бағынышты Жиеналы ауылдық округі орталығы. Семей қаласынан батысқа қарай 32 км-дей жерде, Ертіс өзенінің сол жағалауында, орманды белдемде орналасқан. Іргесі 19 ғасырдың 1-жартысында қаланған. Бұрынғы қой кеңшарының орталығы негізінде акцион. қоғам, шаруа (фермер) қожалықтары құрылған. 1999 жылы жергілікті тұрғындар саны 828 адам (415 ер адам және 413 әйел адам) болса, 2009 жылы 786 адамды (388 ер адам және 398 әйел адам) құрады. Бөкенші Мұхтар Әуезовтің «Абай жолы» эпопеясының әр жерінде, сөз арасында қадау-қадау айтылған. Негізінен оны Тобықтыдан тарайтын бөкенші руы жайлайтын болғандықтан, солай аталған. Романдағы мына жолдардың өзі де едәуір елес береді: «Бөкенші - ойдағы мол шапқынды қыстаулық жер: Жидебай, Мұсакөл, Шүйгінсу сияқты қорықтардан да ағылып келіп жатыр. Әр ел тұс-тұсындағы Ақбайтал, Көлденең, Шатқалаң, Жігітек, Бекенші сияқты асу-асуларға қарай беттеді. Шыңғыстағы кей асулардың аттары таудың сол тұсын иемденген ру атымен аталады, «Бөкенші» деген сондай атау еді» («Қайтқанда» тарауы). Ауылда тұрмыс қажетін өтеу комбинатының бөлімшесі, орта мектеп, клуб , кітапхана бар. Бөкенші арқылы Семей — Шаған автомобиль жолы өтеді. 

