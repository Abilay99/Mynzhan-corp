Сұлтан Сапиұлы Ахметжанов (1897 жыл, бұрынғы Ақмешіт қаласы – 1938 жыл) – қайраткер, саяси қуғын-сүргін құрбаны.  1918 жылы Ташкент қаласындағы өзбек-түрік мұғалімдер курсын бітірген. 1918 – 21 жылдары Ақмешіттегі қазақ бастауыш мектебінің мұғалімі, күзет батальонының жауынгері, 1921 – 22 жылдары Ташкент қаласында облыстық халық ағарту бөлімінде нұсқаушы, 1922 – 28 жылдары Ақмешіт уездік халық ағарту бөлімінің, қаржы бөлімінің меңгерушісі, уездік атқару комитетінің төрағасы болды. 1928 – 29 жылдары БК(б)П Қызылорда округі комитеті үгіт-насихат бөлімінің меңгерушісі, 1929 – 30 жылдары Гурьев округі комитеті ұйымдастыру бөлімінің меңгерушісі, 1930 – 33 жылдары Қазақ өлкелік комитетінің нұсқаушысы, Алматы облысы комитеті үгіт-насихат бөлімінің меңгерушісі, 1933 – 37 жылдары Шығыс Қазақстан облысы Жарма ауданы партия комитетінің 1-хатшысы, облысы комитеттің кеңес сауда бөлімінің меңгерушісі, 1937 жылдың тамызынан желтоқсанына дейін Қазақ КСР сауда халық комиссары қызметтерін атқарды.  1937 жылы желтоқсанда тұтқындалып, ату жазасына кесілген. 1957 жылы маусымда ақталды.  

