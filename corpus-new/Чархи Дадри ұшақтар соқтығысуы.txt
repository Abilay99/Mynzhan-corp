1996 жылдың 12 қараша күні Үндістанның Чархи Дадри ауылының үстінде Kazakhstan Airlines (KZA1907 рейсі) және Saudi Arabian Airlines (SVA763 рейсі) ұшақтары соқтығысып, соның нәтижесінде 349  адам қаза болды. Бұл авиация тарихындағы қаза болғандар саны бойынша әуеде ұшақтардың соқтығысуынан бірінші орынды, ал жалпы әуе апаттарының ішінде үшінші орынды алады. Тергеудің нәтижесі бойынша, ИЛ-76ТД экипажының кінәсі анықталған. Негізгі себептердің бірі ретінде тілдік барьер және экипаж мүшелерінің өзара түсініспеушілігі аталған. 1996 жылдың 12 қараша күні жергілікті уақытпен 16:21-де Қазақстанның Шымкент қаласының әуежайынан «Kazakhstan Airlines» компаниясының Ил-76 ТД ұшағы (борт нөмірі UN-76435) ұшып шықты. Ұшақ «Шымкент-Дели» рейсін орындап жатқан еді. Оның бортында 10 экипаж мүшесі, 27 жолаушы, оның ішінде бір сәби болды. Жолаушылар арасында Барнаул мен Новосібір қалаларының тұрғындары Ресейдің 13 азаматы болды. Жергілікті уақытпен 18:32-де сауд арабиялық «Saudi Arabian Airlines» компаниясының «Boeing 747» (борт нөмірі HZ-AIH) ұшағы Үндістан астанасы Делидің халықаралық әуежайынан ұшып шықты. Ұшақ «Дели-Джидда» рейсін орындап жатқан еді. Оның бортында көпшілік бөлігін Сауд Арабиясына уақытша жұмысқа бара жатқан Үндістан азаматтары құраған 312 жолаушы болды. Олардан басқа Боингте Сауд Арабиясының, АҚШ, Ұлыбританияның, Пәкістанның, Непал мен Бангладештің азаматтары болды. 

