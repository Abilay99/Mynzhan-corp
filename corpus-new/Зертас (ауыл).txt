Зертас — Түркістан облысы Төле би ауданындағы ауыл, Зертас ауылдық округі орталығы.  Аудан орталығы – Ленгер қаласынан солтүстікке қарай 9 км-дей жерде, Қызылсу өзенінің сол жағалауындағы жусан аралас нарқия, теріскен өскен қуаң шөлейтті белдемде орналасқан.  1999 жылы жергілікті тұрғындар саны 3913 адам (1991 ер адам және 1922 әйел адам) болса, 2009 жылы 4346 адамды (2240 ер адам және 2106 әйел адам) құрады. Іргесі 1950 жылы Большевик қой өсіру ұжымшарын ұйымдастыруға байланысты қаланған. 1992 жылға дейін Галкино деп аталып келген. Оның негізінде 1997 жылдан шаруа қожалықтары құрылған.  Орта мектеп, клуб, фельдшнрлік-акушерлік пункт, т.б. мекемелер бар. Тұрғындары көрші елді мекендермен автомобиль жолы арқылы қатынасады. 

