Голландтар (өзіндік атауы -холандерс)-Нидерландияның байырғы халқы.  Жалпы саны 13 млн. (1995). Өз елінде 11,8 млн., Канадада 410 мың, АҚШ-та 38 мың, сондай-ақ Батыс Еуропада, Азияда, Африкадада тұрады. Еуропа расасының атлант-балтық тармасына жатады.  Голландтар тілі үндіеуропа тілдері шоғырының герман тілдері тобына кіреді., бірнеше диалетіге бөлінеді. Жазуы латын әліпбиіне  енгізілген. Голландтар христиандар дінінің протестант, католик тармақтарын ұстанады. Аздап меннониттер мен баптистер бар. Голландтар орта ғасырларда фриз, сакс, франк, т.б. герман тайпаларының, ішінара кельт тайпасының араласу процесінде халық болып қалыптасты. 16-18 ғасырларда нидерланд ұлтының  қалыптасуына ұйытқы болды. 20-ғасырдың 2-жартысында Нидерландияға 3 этностың (Голландтар, фламандар мен фриздер) бір халыққа бірігуі жеделдеді.  Дәстүрлі кәсіптері-егін, мал шаруашылығы, бау-бақша мен көкөніс өсіреді. Голландтар гүл өсіруімен де белгілі (кезінде қазақ даласынан әкетілген қызғалдақты сәндік үшін өсіріп, "Голланд қызғалдағы" деген атаумен әлемге танытқан), балық аулау ежелден келе жатқан кәсібі.  Ұлттық қолөнерінде ағаш өңдеу, жиһаздарды ою-өрнекпен безендіру, кломпы аталатын аяқ киім тігу, темір ұсталығы, зергерлік бұйымдарды кестелеу дәстүрлері бар. Қазіргі Голландтар өнеркәсіпте, сауда мен көлік саласында жұмыс істейді. Голландтардың көпшілігі-қалалықтар. Ауылдық елді мекендері шағын. Ондағы Голландтардың тұрмысы мен мекен жайларында көне ғұрыптар сақталынған. Тұрғын үйлері, қоралары бір шатырмен жабылады. Бұл ерте кезден белгілі саксон үлгісіндегі үйлер. Мереке күндері әйелдер ұлттық киіммен жүреді. Басына кестемен өрнектелген, асыл тастармен әшекейленген шілтерлі қалпақ киеді.  

