Тұрлыбай батыр ауылы — Жамбыл облысы Меркі ауданы, Жамбыл ауылдық округінің құрамындағы ауыл.  Округ орталығы - Жамбыл ауылынан солтүстікке қарай 12 шақырым, аудан орталығы - Меркіден 9 шақырым қашықтықта "Көлтоған" байламтасының төменгі сағасында орналасқан. Орта мектеп, фельдшерлік пункт, дүкен жұмыс істейді. Бұрынғы атауы Тұрлыбай батыр ауылы, артель құрылған соң "Красная заря", тәуелсіздік алғаннан кейін "Қызыл таң" деп аталды.  Бұл ауыл адамдарының ата-бабалары бұрын қазіргі Тұрар Рысқұлов ауданының Қорағаты ауылының маңындағы Шілік деген жерде тұрған. Сол кездерде, ауылдың бетке ұстар азаматы, Сыпатай батырдың серігі болған Тұрлыбай батыр халықты ұйымдастырып, егін суғару үшін Меркі өзенінің бір тармағының алдын бөгеп екі жерден (біреуі үлкен, біреуі кіші) байламта жасайды. Үлкен байламта "Көлтоған", кіші байламта "Балатоған" аталды. Сол байламталардың төменгі сағасынан үш жерден төменге қарай "Шілікке" дейін, яғни 7-8 шақырымдай тоған қаздырады. Сөйтіп, көп адамдар егін егіп, жағдайын түзей бастайды. Шіліктің бойындағы халық, суы мол Көлтоғанға жақын маңға, яғни көлдің төменгі сағасына келіп қоныстана бастайды. Байламтадағы көл мен қазылған тоған бірігіп "Көлтоған", кіші байламтада балалар шомылып, көп ойнайтындықтан "Балатоған" аталып кеткен. 

