Ауан  (Аван) – Кіші Арал теңізінің оңтүстігінде, Көкарал түбегінің солтүстігіндегі жер атауы. Қызылорда облысы Арал ауданы жерінде. Жер аумағы 0,3 мың км². 20 ғ-дың басында А-да осы өңірге жер аударылған орыс, қалмақ, неміс, корей, т.б. ұлт өкілдері тұрған. Ертеректе мұндағы тұрғындар теңіз жағасынан естілетін әуенді (дыбысты) «обен» деп атаған. Қазақтар оны Ауан деп атап кеткен. Жер бедері жазық, құмдақты. Арал теңізінің тартылуына байланысты А. құрлыққа айналған.    

