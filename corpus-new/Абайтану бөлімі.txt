Абайтану бөлімі. Абайдың әдеби мұрасын жан-жақты қамтып, тереңдей зерттеу мақсатымен 1944 ж. ҚазССР ғылым академиясының Тіл және әдебиет институты жанынан М. Әуезовтың жетекшілігімен ұйымдастырылған. Абайтану бөлімінің 1945-46 ж. арналған ғылыми-зерттеу жоспары мына тақырыптарды қамтыды: «Абай дүние- танымының тарихы», «Абай - қазақ әдеби- етінің негізін салушы», «Абай Құнанбаевтың дүниетанымы», «Абай (Әмірбаян және естеліктердің деректі кездері)». Абайтану бөлімі 1947 ж. Қазақстан КП ОК-нің «Тіл және әдебиет институттарының өрескел саяси идеялық қателіктері» деген қаулысынан кейін жабылды. Алайда Абай мұрасын ғылыми-зерттеу жұмыстары өз алдына жүргізіле берді. Қазақстан КП ОК мен ҚазССР Мин. Советінің «Абай (Ибраһим) Құнанбаевтың туғанына 150 жыл толуына әзірлік және оны өткізу туралы» 1990 ж. 22 ақпандағы № 68 қаулысынан кейін А. б. ҚазССР ғылым академиясының Әдебиет және өнер институты жанынан 1990 ж. 1-шілдесінде М. Мырзахметовтың жетекшілігімен қайта ашылды. Абайтану бөлімі ақынның академиялық толық жинағын шығару мен абайтанудың күрделі мәселелерін арнайы зерттеу жұмыстарын жүргізеді.   

