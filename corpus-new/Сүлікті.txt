Сүлікті (қыр. Сүлүктү) — Қырғызстанның Баткен облысындағы облыстық бағыныстағы қала. Халық саны (2009) — 24,7 мың адам. Қырғызстандағы ірі көмір кен орындарының бірі болып табылады. Қала Түркістан жотасының солтүстік сілемдерінде, теңіз деңгейінен 1380 метр биіктікте, облыс орталығы Баткен қаласынан 150 км батысқа қарай (Сүлікті — Тәжікстан Республикасының Соғд облысындағы Лейлек ауданы — Баткен трассасының бойында), республика орталығы Бішкек қаласынан 950 км қашықтықта орналасқан. Сүлікті — Орта Азиядағы көне көмір өндірісі орталықтарының бірі. Көмірді өнеркәсіптік игеру 1868 жылы басталды. Сүліктінің пайда болуы осы уақытпен есептеледі. 1934 жылы 20 тамызда БОАК Президиумы «Қырғыз АКСР-нің Фрунзе қаласы мен Қызыл-Қия және Сүлікті жұмысшылар кенттерін аудан құрамынан бөлініп, Қырғыз АКСР ОАК-не тікелей бағыныстағы дербес әкімшілік-шаруашылық бірліктер болып ерекшеленген елді мекендер тізіміне қосу жөнінде» қаулы етті. 1940 жылы қала мәртебесі берілді, қазіргі уақытта Сүлікті облыстық бағыныстағы қала болып табылады. 

