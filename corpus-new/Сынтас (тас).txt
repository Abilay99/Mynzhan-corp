Сынтас, сымтас - мегалиттік құрылыстардың бір түрі. Жерге тіке қадалған тас бағана іспетті. Орталық және Оңтүстік-Шығыс Қазақстан, Жетісу өңірінде жиі кездеседі. Байырғы Сынтастар (неолит, ертедегі қола дәуірі) өңделмеген кесек тастардан тұрғызылған. Сынтас негізінен, дінге табыну жораларына орай жасалған болуы мүмкін. Сырт пішіні және орналасу тәртібіне қарай Сынтас әр түрлі атаумен ("алыптас", "қотантас", "қанаттас", "самалатас", т.б.) аталады. Сынтас ерте дәуір құрылыстарында (тас қабір, кешен, т.б.) тіреу рөлін аткарғаны аңғарылады.  

