Сиырбұршақ, лобия (лат. Vіgna) — бұршақ тұқымдасына жататын бір жылдық өсімдік. Қазақстанда суармалы жерлерде өсетін 1 түрі — қытай сиырбұршағы (V. sіnensіs) бар, оны көбіне Сиырбұршақ деп атайды. Сабағы тік не төсемелі, ұзындығы 20 — 200 см, жапырақтары ірі. Тостағанша жапырақшалары қоңырау тәрізді, 4 — 5 қалақты, қос ерінді. Гүлі ақ не күлгін түсті, сыртынан қарағанда сарғылт жасыл болып көрінеді, олар 2 — 8-ден бірігіп, ұзын гүлсидамында шашақ тәрізді гүлшоғырын құрайды. Маусым — тамыз айларында гүлдеп, шілде — қыркүйекте жеміс салады. Жемісі — бұршаққап. Сиырбұршақтың дәні дәмді, қоректілігі жоғары (құрамында 24 — 28% белок, 2%-дай май болады), тағамға, жемге қосылады, көк балаусасы пішенге, сүрлемге салуға және тыңайтқыш ретінде пайдаланылады. Сиырбұршақты жылқыдан басқа мал түлігінің бәрі жейді. 

