Джеймс Кларк Росс (ағылш. James Clark Ross; 15. 4. 1800, Лондон,— 3. 4. 1862, Эйлсбери) — ағылшын поляр зерттеушісі. Росс 1819— 1824 ж. У. Э. Парридің Солтүстік-батыс өткелді іздеудегі арктикалық экспедицияларына қатысты. 1829—1833 жылы нағашысы Джон Росс басқарған экспедиция құрамында болды. Бұл жолы Джеймс солтүстік магниттік полюсті ашты (1831 жыл). 1840— 1843 жыл Антарктикаға жүзген үш сапарында Джеймс соңынан өзінің есімімен аталған теңізді, Виктория Жерін, аралдағы Эребус, Террор жанартауларын ашты. Канада Арктикалық архипелагындағы қойнау, бұғаз, мүйіс және Грейам Жері жағалауындағы аралға Джеймстың есімі берілген. 

