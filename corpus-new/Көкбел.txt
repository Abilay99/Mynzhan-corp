Көкбел — Алматы облысы Райымбек ауданындағы ауыл, Қақпақ ауылдық округі құрамында.  Аудан орталығы – Кеген ауылынан оңтүстік-шығысқа қарай 65 км-дей, ауылдық әкімшілік округ орталығы – Қақпақ ауылынан 5 км-дей жерде, Орта Қақпақ өзенінің жағалауындағы сұлыбас, бұта аралас көкшұнақ бетеге, қылқан боз, көде, т.б. астық тұқымдас шөптер өскен қара қоңыр, қара топырақты қоңыржай ылғалды тауаралық аңғарда орналасқан.  Тұрғыны 1021 адам (2009).  Iргесі 1978 жылы құрылған қой шаруашылығымен айналысатын “Көксай” ұжымшары орталық ретінде қаланды. Оның негізінде Көкбелде 1997 жылдан серіктестіктер мен шаруа қожалықтары құрылды.  Орта мектеп, клуб, фельдшерлік-акушерлік пункт, т.б. мекемелер бар. Тұрғындары көрші елді мекендермен автомобиль жолы арқылы қатынасады. 

