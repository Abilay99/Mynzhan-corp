Әскери-теңіз флоты – мемлекет Қарулы Күштерінің құрамдас бөлігі. Теңіздегі (мұхиттағы) ұрыстар кезінде дұшпанның әскери-теңіз күштерін талқандауға, оның жағалаудағы өнеркәсіптік-экон. аудандары мен маңызды әскери нысандарын жоюға немесе құрлықтағы өз нысандарын теңізден (мұхиттан) жасалған шабуылдардан қорғауға арналған. Қазақстанның әскери-теңіз күштері 1993 ж. 2 сәуірде ҚР Президентінің арнаулы Жарлығымен құрылып, 1998 ж. Шекара күзеті күштерінің құрамына енгізілді. Бұл Теңіз Флотилиясы шекарашылармен біріге отырып, Қазақстанның Каспий теңізінің жағалауы арқылы өтетін мемлекеттік шекарасын күзетеді. Құрамында өз авиациясы, кеме және жағалау артиллериясы бар. Әскери күш-қуаты жаңа қару түрлерімен, әскери катерлермен толығып келеді. Алғашқы отандық әскери катердің бірі «Астана» деп аталды (1998).   

