Құлбек Марат (28.5.1949 жылы туған, Түркістан облысы Отырар ауданы Шәуілдір ауылы) – ғалым, технология ғылымының доктры (1998), профессор (1992). ҚазМУ-ді бітірген (1971). Алматы құрылыс материалдары ғылымы және жобалау институтында (1973 – 85), 1985 жылдан қазіргі Абай атындындағы ҚазҰПУ-де ғылыми-педагогикалық жұмыстар атқарды. Негізгі ғылыми еңбектері құрамында отын бөлшектері бар полифазалық керамикалық материалдардың күйдіру теориясы мен практикасына арналған. Осы бағытта ол 1976 жылдан полифазалық жүйелердегі жылу-физикалық және физикалық-химиялық процестерді зерттеумен, қор үнемдегіш көп функциялы жаңа керамикалық материалдарды жасау проблемаларымен айналысады; бейстатикалық термодинамиканың, жылу және масса алмасу теориясының озық әдістерін орынды пайдалана білді. Құлбек әлемдік практикада ең алғаш Қазақстанда ойлап табылған жаңа керамикалық “золокерам” материалдарының технологиясын жасаушы негізгі авторлардың бірі болды (ҚР Мемлекеттік сыйлығы, 2003). “Золокерам” материалдары Қазақстанда, шетелдік өндірісте кеңінен қолданыс тапты. Құлбектің жетекшілігімен ҚазҰПУ жанында “Қолданбалы жылу физикасы және жаңа технология” лабаоатория  құрылып, жұмыс істейді.   

