    1991 жылы желтоқсанның 16-шы жұлдызында  Жоғарғы Кеңес Қазақстан Республикасының мемлекеттік тәуелсіздігін жариялап, халқымыздың ежелден тілек еткен арманы орындалғаны айтпаса да белгілі.  Қаншама ұлт зиялылары мен қазақ халқының бетке ұстар азаматтары өз елін құрып, орыстардың бағынқылы саясатынан арылу жолында қаза тапқан болатын және біз сол мақсатқа жоғары патриоттық сана-сезім мен иық тіресе жұмыс істеу арқылы қол жеткізе алдық.  Дегенмен, КСРО-ның ыдырауынан кейінгі Қазақстанның жағдайы мүшкіл еді. Бұған себеп - бұрынғы тұрақты даму мен қызу жұмыстың атқарылуы Орталық Комитеттің қатаң бақылауында өтетін, ал ол ыдырағаннан кейін елде түсініспеушілік, жаппай жұмыссыздық және мемлекеттік капиталдың жоқтығына байланысты төмен әлеуметтік жағдай секілді мәселелер етек ала бастады.  Бұл тығырықтан шығу мәселесінің кілтін табу мақсатында Қазақстанның тұңғыш Президенті – Нұрсұлтан Әбішұлы Назарбаев сантүрлі реформалар ұсынған болатын. Солардың арасында елдің даму үрдісіне ерекше септігін тигізген «Қазақстан-2030» статегиясына аранайы тоқтала кеткен жөн. Бұл бағдарламаның мақсаты - жалпы қазақстандықтардың тұрмыс жағдайын жақсарту, елдің экономикалық-саяси қатынастарын өрлету және ең бастысы – әлемнің дамыған 30 елінің қатарына кіру болып табылады.  Baq.kz сайтына сүйенсек, Бағдарлама аясында жасалған іс-әрекеттер нәтижесінде 14 мың шақырым мемлекеттік шекарамыз белгіленді, Қазақстан азаматтарының денсаулығы, білімі мен әл-ауқаты жақсарды және бағдарламаның жүзеге асырылу жылдарында өнеркәсіп, көлік инфрақұрылымы мен тыныс-тіршілік инфрақұрылымының ірі стратегиялық объектілері іске қосылған болатын. Одан бөлек, елімізде «Қазақстан-2050», «Әлеуметтік-эконмикалық жаңарту» секілді сан түрлі бағдарламадар жүргізілген болатын. Осылайша, Елбасының көреген саясатының арқасында егемендіктің алғашқы азапты жылдарынан сүрінбей өтіп, қысқа уақыт аралығында дүниежүзінің ірі экономикаларының қатарына еніп, көптеген салаларда биік шыңдарды бағындырудамыз. 

