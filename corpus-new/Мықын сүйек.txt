Мықын сүйек (подвздошная кость); (os ilium, лат. os—сүйек, ilium — мықын) — пішіні үш бұрышты келген, жамбас сүйегінің құрамына кіретін жалпақ сүйек. Ол мықын сүйегі денесінен және мықын сүйегі қанатынан тұрады. Мықын сүйегі қанатының сыртқы төмпегі—сербек, ал ішкі төмпегі құйымшақ төмпегі деп аталады. Мықын сүйегі қанатының бөксе бұлшықеттері бекитін сыртқы бетін — бөксе беті, ал мықын сүйегі қанатының ішкі беті ұзынынан өтетін догалық сызық арқылы екі бетке: құйымшақ қанатымен байланысатын сыртқы жағындағы беті құлақша бет, ішкі жағындағы беті жамбас беті деп аталады.  

