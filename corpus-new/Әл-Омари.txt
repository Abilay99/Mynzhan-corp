әл-ОМАРИ, Шикабад-Дин Ахмед Якья ибн Фадаллах (1301, Дамаск – 1349, сонда) – ортағасырлық араб әдебиетшісі, энциклопедист-ғалым. Халиф Омардың ұрпағы.  Мәлүлік сұлтаны ан-Насыр тұсында мемлекеттік хатшы міндетін атқарды. Ол «Масалик әл-абсар фи мамалик әл-алиар» (Қалалардың иеліктері туралы шолу) деп аталатын тарихи энциклопедиялық шығарма жазды. Шығармада авторға мәлім мемлекеттер суреттелген. Онда моңғол шапқыншылығының Орта Азия, Еділ бойы мен Кавказ тағдыры үшін тигізген зардаптары да баяндалған. Дешті Қыпшақтың қалалары мен сауда жолдары, қыпшақтардың орналасуы жайлы мәліметтер еңбекте едәуір көрініс тапқан. Сонымен қатар ерте орта ғасыр дәуіріндегі түргеш, қарлұқ, оғыз, кимек тайпалары жайлы сипаттамалар берілген. әл-ОМАРИ Тараз қаласының орналасқан жерін градус арқылы белгілеп, оны 6-ықылымға жатқызған.  

