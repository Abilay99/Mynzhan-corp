Жолқұдық — Павлодар облысы Ақсу қалалық әкімдігіне қарасты аумақтағы ауыл, Алғабас ауылдық округі құрамында.  Ақсу қаласынан солтүстікке қарай 40 км-дей жерде, Ертіс өзенінің сол жағасында, Ертіс маңы жазығының орталық бөлігіндегі қызғылт қоңыр топырақты дала белдемінде орналасқан.  Тұрғыны 1647 адам (2009).  Іргесі 1932 жылы көкөніс-сүт өндіру бағытындағы кеңшарды ұйымдастыруға байланысты қаланған. Кейіннен оған Қанаш Қамзиннің есімі берілді. 1996 жылдан кеңшар негізінде өндірістік кооператив пен шаруа (фермер) қожалықтары құрылды. Қ. Қамзин атындағы орта мектеп, клуб, кітапхана, фельдшер-акушерлік пункт, т.б. мекемелер бар. Тұрғындары көрші елді мекендермен автомобиль жолы арқылы қатынасады.  

