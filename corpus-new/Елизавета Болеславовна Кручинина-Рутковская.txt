Елизавета Болеславовна Кручинина-Рутковская (қыз күніндегі фамилиясы Пржибыльская)  (1895, Ресей, Екатеринбург – 22.5. 1961, Алматы) – актриса (1943; 1938 жылдан Қазақ КСР-інің еңбек сіңірген артісі).  Екатеринбург қыздар гимназиясын бітірді.  Сахналық жолын 1912 жылы осындағы орыс актері әрі антрепренері П.П. Медведевтің труппасынан бастады. Бұдан кейін ол Латвия (Рига), Ресей (Иркутск, Омбы, Ярославль, Пермь, Томск), Белоруссия (Ленинск, Витебск; 1915–30), Қырғызстан (Фрунзе, 1931 – 33) қалаларындағы орыс драма театрларында қызмет етіп, шет ел және орыс классик. драматургиясынан Мария Стюарт, Луиза, Амалия (И.Ф. Шиллердің “Мария Стюарт”, “Зұлымдық пен махаббат” және “Қарақшыларында”), Катерина, Аннушка, Кручинина (А.Н. Островскийдің “Найзағай”, “Думанды жер” мен “Жазықсыз жапа шеккендерінде”) сияқты рөлдерді орындады.  1933 жылдан өмірінің соңына дейін Алматыдағы М.Ю. Лермонтов атындағы мемлекеттік академиялық орыс драма театрының труппасында ойнады. 

