Пісте(Pіctacіa) – анакардиа тұқымдасының бір туысы. Пістенің субтропикте өсетін 20 түрі, оның ішінде Қырым, Кавказда қолдан өсірілетін 1 түрі белгілі. Қазақстанда 1 түрі (Батыс Тянь-Шань, Қырғыз Алатауы, Қаратауда) өседі. Кәдімгі пісте (Pіctacіa. vera) – жаңғақ жемісті, қос үйлі, биіктігі 5 – 7 м, ағаш не бұта. Жапырағы бүтін жиекті, гүл шоғыры сыпыртқы тәрізді, сәуір – мамырда гүлдейді. Жемісі – бір тұқымды, ұзындығы 1 – 2 см, ені 0,5 – 1 см, маусым – қыркүйекте піседі. Жемісін жас, кептірген не қуырылған күйінде тағамға пайдаланады. Тұқымы құрамында 60% май және 23% белок болады. Майы тамаққа және медицинада қолданылады. Пісте тұқымынан және тамыр атпаларынан өсіріледі.  

