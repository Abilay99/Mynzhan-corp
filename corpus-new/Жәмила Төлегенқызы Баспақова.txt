Жәмила Төлегенқызы Баспақова (15.1.1966 жылы туған, Қарағанды облысы, Теміртау қаласы) – әнші (лирикалы колоратуралық сопрано), Өзбекстан Республикасының еңбек сіңірген әртісі (1994) және ҚР-інің еңбек сіңірген қайраткері (1999). Теміртау қаласындағы музыка училищесін (1987), Қазақ ұлттық консерваториясының вокалдық факультетін (профессор С.Ғ. Құрманғалиеваның жетекшілігімен) бітірген. 1992 – 93 жылдары Озимо қаласындағы (Италия) Опералық өнер академиясында (профессор М.Менанидің жетекшілігімен) оқыды. 1994 жылдан Қазақтың мемлекеттік академиясы опера және балет театрының соло әншісі. Осы театр сахнасында Джузеппа Вердидің “Травиата” операсынан Виолетта партиясын орындаумен сахналық дебютін бастады. Кейін классикалық операларда Джильда (Верди, “Риголетта”), Розина, Лиу, Мюзетта (Дж. Пуччини, “Севилья шаштаразысы”, “Турандот” пен “Богема”), Микаэла, Лейла (Ж.Бизе, “Кармен” және “Інжу іздеушілер”), Марфа (Н.А. Римский-Корсаков, “Патша қалыңдығы”), т.б. партияларды өзінің әдемі әуезді үнімен орындап, тыңдаушылар құрметіне бөленді. 1995 жылдан концерттік қызметпен де айналысады. Гастрольдік сапармен ТМД елдері, шет ел қалаларында болып, өнер көрсетті. 2004 жылы классикалық опералар ариясы мен қазақ композиторларының шығармалары бойынша жазылған компакт-дискісі (Ресейдің П.И. Чайковский атындағы Үлкен симфония оркестрі сүйемелдеуімен) жарық көрді.   

