     Шұға – Ертіс алабындағы ағынсыз көл. Шығыс Қазақстан облысының Семей қалалық мәслихатына қарасты аумақта. Иса ауылынан шығысқа қарай 7 км жерде орналасқан. Теңіз деңгейінен 235,5 м биіктікте.  Ауданы 11,2 км, ұзындығы 5,2 км, ең енді жері 3,6 км, су жиналатын алабы 311 км.  Көл қазаншұңқыры Шаған өзені алабындағы үстіртте. Солтүстік-шығыс және оңтүстік-шығыс жағалары тілімделген, кей жерлерінде шайылған. Көлде 6 құм қайыры, 6 бұғаз бар. Жағалауын боз жусан, изен жайлаған, сирек ши кездеседі. Су айдыны өсімдіктерден таза. Түбі лайлы, қалыңдығы 0,4 м. Жауын-шашын суымен толығады. Көктемде деңгейі көтеріліп, жаз-күз айларында сабасына түседі. Құрғақ жылдары кеуіп, сорға айналады. Суы тұзды. Қарашаның соңында қатып, сәуірдің 2-жартысында мұзы түседі. Алабы – жайылым. 

