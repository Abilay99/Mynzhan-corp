Шульбинка, Шүлбі – тас дәуірінің тұрағы. 1983 жылы Қазақстан ғылым академиясының Тарих, археология және этнография ин-тының Шульбинка археологиялық экспедициясы (жетек. Ж.Таймағамбетов) тапқан. Ескерткіш өзен террасасында орналасқан. Қазба барысында бірнеше ошақ орындары анықталған. Табылған тас құралдарының саны бірнеше мыңды құрайды. Тас бұйымдарының арасында өзектас, сүйіртас, үшкіртас, қырғыш, тас жаңқалары, қырнауыш, тілікше секілді түрлері көптеп кездеседі. Алынған мәліметтер Шульбинка тұрағын байырғы адамдар бірнеше рет қоныстанғанын айғақтайды. Олар алғаш рет мустье, одан кейін соңғы палеолит пен мезолиттің бас кезінде Шульбинкада қоныстанып, аң аулағандығын және терімшілікпен айналысқандығын тас құралдарының жасалу технологиясы анықтап берді. Қазіргі таңда ескерткіш аумағының басым бөлігі су астында қалған.  

