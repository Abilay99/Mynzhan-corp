 Басқа мағыналар үшін Абай деген бетті қараңыз. Абай — Түркістан облысы Келес ауданындағы ауыл, аудан орталығы (05.06.2018). Облыс орталығы – Түркістан қаласынан оңтүстікке қарай 224 км-дей, Келес өзенінің оң жағалауында орналасқан. 1999 жылы жергілікті тұрғындар саны 15 454 адам (7557 ер адам және 7897 әйел адам) болса, 2009 жылы 17 700 адамды (8608 ер адам және 9092 әйел адам) құрады. Іргесі Ишанбазар жәрмеңкесі негізінде 19 ғасырдың аяғында қаланды. 1934-60 жылдары Абай – базар деп аталған. 1939-93 жылдары Келес ауданының орталығы болды. Абай ауылында ауыл шаруашылық өнімдерін өндіретін көп салалы өнеркәсіп, 6 орта мектеп, мәдениет үйі, емхана, нан зауыты, т.б. мекемелер жұмыс істейді. Ауыл қазір даму үстінде. Жаңа жеке кәсіпорындар ашылып жатыр. Бұл жерлер тұруға қолайлы болғандықтан, адамдар саны күннен күнге артып келеді. 

