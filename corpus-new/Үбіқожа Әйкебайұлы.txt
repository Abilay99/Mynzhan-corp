1925 жылдың 20 ақпанында Қарауылда туған ол соғыстың соңғы нүктесі - Берлинге дейін барып қайтқан оның өзгеше тағдыры бар. Ауылдағы ұсақ-түйек малға бас-көз болып, барып кел, шауып келде жүріп ер жеткен шақта Үбіқожаұлы Отан соғысы басталғанда он алты жаста еді. Артынша 1942 жылы майданға шақырылып, Өзбекстанның Катта қорған  қаласында әскери дайындықтан өтеді. 1943 жылдың көктемінде Үбіқожа Әйкебайұлы 1 Украина майданына жіберіледі. 410-полктің 39-батальонның командирі бойы аласа Үбіқожаны бірден ұрыс даласына кіргізуге дәті бармай аяйды. Асынған винтовкасы жерге тіреліп сүйретілген оны байланысшылыққа қояды. Одан командир "тіл" әкелуге барады. Жау блиндажы түбіне жақын келіп, баспағып жатып, немістің екі солдатын штикпен шаншып, ішке кіріп, таудай офицерді мас болып ұйықтап жатқан жерінен байлап-матап әрең сүйретіп жеткізеді, ,6  жауынгердің екеуі осы операция үстінде қаза болады. 1943 жылдың жазында алдыңғы майдан шебінде жаумен аңдасып жатқан кезде Үбіқожаны штабқа құпия пакетті апарып келуге жұмсайды. Аса сақтықпен орман арасымен барып, қайтып келе жатып, үлкен тоғайдың тасасына келгенде алдынан екі солдаты мен неміс офицері бұған қарсы келіп қолғанын көреді. Ойлауға уақыт жоқ, оларды босатуға тағы болмайды. Алдағы екі солдатты автоматпен сұлатып салып, офицерге тап бергенде, ол қолындағы пистолетін тастай салып қолын көтереді, сол бетте алға нұсқап таяу тұрған қзіміздің бекініске әкеліп тапсырады. Штабқа шақырып Үбіқожадан офицерді қалай қолға түсіргендігін сұрайды. -Орысша білмегендіктен бар жағдайды жеткізіп айта алмадым. Шұғыл шешім қабылдауым өмір мен өлімнің арасындағы кас-қағым сәттегі шапшаңдықта болған көзсіздік батылдықтың нәтижесі екенін өз тілімдегідей баяндай алмағаныма күні бүгінге дейін өкініштімін,- дейді ол. Бірақ, "тіл" әкелу операциясындағы менің әрекетімді бағалаған болар және неміс офицері өте үлкен құпияны айтқан болуы керек, маған 12 күн демалыс берді. Осы Висла маңызындағы ісім үшін 1943 жылы "Жауынгерлік Қызыл Ту" ордені берілді. Оны 30 жыл өткен соң 1973 жылы Семей облыстық әскери соғыс комиссары табыс етті. Осындай хикаялардың неше атасын бастан өткерген жауынгер Сандомир, Дрозден, Краковты, Чехословакия мен Польшаның біраз жерлерін азат етуге қатысып, Днепр, Висла, Одер өзендерінен өтіп, Берлинде соғысты жеңіспен аяқтайды. Майдандағы ерліктері үшін Ү. Әйкебаев "Кызыл Жұлдыз" , I, II дәрежелі Ұлы Отан соғысы ордендерімен, "Германияны жеңгені үшін", "Украинаны азат еткені үшін" және тағы басқа медальдармен мараптталған. [1] 

