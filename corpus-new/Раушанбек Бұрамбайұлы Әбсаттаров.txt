Раушанбек Бұрамбайұлы Әбсаттаров (8 сәуір 1940 жылы, Ауғанстан жерінде туған) — ғалым. Философия ғылымдарының докторы, профессор. Қазақстан Республикасының Ұлттық ғылым академиясының мүшесі. Қазақстанның Білім беру ісінің Үздігі. Киев мемлекттік университетінің философия факультетін (1967) және оның аспирантурасын (1970) бітірген. ҚазМУ-да(қазіргі ҚазҰУ) аға оқытушы, доцент (1971–1987), Қазақстан КП ОК жанындағы ұлтаралық қатынастар секторының меңгерушісі (1988–1990), Қазақстан менеджмент, экономика және болжау институтында кафедра меңгерушісі (1991–1994), Қазақстан Республикасының Президенті аппаратында кеңесші (1995–1997), 1997 жылдан ҚазҰПУ-да кафедра меңгерушісі (тарих факультетінің деканы, 2000–2002) және осы университеттің «Хабаршы» журналының бас редакторы қызметтерін атқарды.  Оның ғылым-зертеу жұмыстарының негізгі бағыты – ұлтаралық қарым-қатынас мәдениеті, этносаяси қауымдастық, халықтардың бірлігі мен әр түрлі ойлау стилі, т.б. мәселелер. "Ғылыми-техникалық революция және қоғамдық өмірдің интернационализациялануы: әлеуметтік-философиялық талдау" деген тақырыпта докторлық диссертация қорғады. Әбсаттаров 500-ден астам ғылыми мақаланың, оның ішінде 32 монографияның авторы.  

