Ижорлықтар (өзд. атауы – карьялайсет, изури) – финндер тобына жататын халық. Ресей Федерациясы Ленинград облысының Ломоносов, Кингисеп ауылдарын қоныстанған. Осы облыста – 449, Эстонияда – 306 адам тұрады (1992). Антропологиялық жағынан ижорлықтар аз ғана моңғол нәсілінің белгісі аралас еуропалық нәсілдің беломор – балтық түріне жатады. Ижорлықтар орал тілдері шоғырының финн-угор бұтағына жататын ижор тілінде сөйлейді. Ижор тілі 4 диалектіге бөлінеді. Орыс тілі кең тараған. Ижорлықтар христиан дінінің православие тармағын ұстанады. 1 – 2 ғасырларда ижорлықтар карель тайпаларынан бөлініп, Ижор өзенінің бойына қоныстанған. Ондағы жергілікті вод тайпасы ижорлықтармен араласып кеткен. Негізгі кәсіптері – балық аулау және егін, орман шаруашылығы. Ағаш өңдеу мен қыш-құмыра жасау қолөнері дамыған. Ижорлықтардың мәдениеті, тұрмыс-тіршілігі, тұрғын үйлері орыстарға ұқсас. Орыс халқының арасында азшылық болып тұрып келгендіктен ижорлықтар өзінің этникалық келбетін толықтай жоғалтып алуға жақын. Жердің, судың, ошақтың жебеушісі болады деп сенеді. Фольклоры, эпикалық поэзиясы сақталған.  

