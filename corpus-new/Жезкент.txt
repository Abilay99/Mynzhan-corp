Жезкент — Шығыс Қазақстан облысы Бородулиха ауданындағы кент, Жезкент кенттік әкімдігі орталығы.  Аудан орталығы — Бородулиха ауылынан солтүстік-шығысқа қарай 40 км жерде, бетеге, қау, жусан аралас қара топырақты орманды дала белдемінде орналасқан.  1999 жылы жергілікті тұрғындар саны 10554 адам (5485 ер адам және 5069 әйел адам) болса, 2009 жылы 9888 адамды (4727 ер адам және 5161 әйел адам) құрады. Жезкент — Қазақстандағы түсті металл өндіру, оларды байыту орталықтарының бірі. Мұнда Жезкент кен байыту комбинаты, “Шахтаөту” басқармасы, жылу орталығы, жөндеу кәсіпорны, нан зауыты, т.б. мекемелер жұмыс істейді.  2 орта мектеп, мәдениет үйі, кітапхана, аурухана, емхана, фельдшерлік-акушерлік пункт, т.б. мекемелер бар. Тұрғындары көрші елді мекендермен автомобиль жолы арқылы қатынасады.  

