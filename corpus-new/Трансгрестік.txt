ТРАНСГРЕСТІК, трансгрессия (лат. transgressіo – өту, жылжу) – тектоникалық қозғалыстар әсерінен жер қыртысының төмендеуі немесе Дүниежүзілік мұхит деңгейінің көтерілуі нәтижесінде теңіздің құрлықты басу процесі. Трансгестік – регрессияға қарама-қарсы процесс. Трансгестік кезінде теңіз суының кішігірім шегінулері мен толысулары кезектесіп отырады, бірақ соңғылары тым басым болады. Трансгестік шөгінділерінің қимасы төменнен жоғары қарай таяз сулық фациялардың терең сулық фацияларға алмасуымен сипатталады. Каспий теңізінде  төменгі антропогендік баку, жоғарғы антропогендік хазар, жоғарғы антропогендік хвалын Трансгестіктері болған. Хвалын Трансгестікі кезінде солтүстік ендіктің 51градусына жетіп, Каспий маңы ойпатын түгел жапты.   

