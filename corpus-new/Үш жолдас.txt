Үш жолдас (нем. Drei Kameraden) – неміс жазушысы Эрих Мария Ремарктың 1932 жылдан жаза бастаған романы. Бұл шығарма 1936 жылы аяқталып, Gyldendal атты дат баспасында «Kammerater» деген атаумен жарық көрді. 1958 жылы орыс тіліне аударылған.  Шығармадағы оқиғалар 1928 жылдардағы Германияны көрсетеді. Үш жолдас - Роберт Локамп (Робби), Отто Кестер және Готтфрид Ленц. Олардың кішігірім автожөндеу шеберханасы болады. Басты кейіпкер, автожөндеуші Робби өте көрікті әрі сүйкімді қыз Патриция Хольманмен (Пат) танысады. Әртүрлі қоғам өкілі, тағдыры да басқа және аралары жер мен көктей Робби мен Пат бір-біріне шын ғашық болады. Романда олардың дағдарыс, жоқшылық кезеңдегі шын махаббатарының бейнесі суреттеледі. Сонымен қатар, достықтың шынайы бейнесін кейіпкерлер арасындағы достықтан аңғаруға болады.  Роман "адасқан ұрпақ" тақырыбына сай келеді. Сұрапыл соғыстың қиындығын басынан кешкен адамдар қорқыныштың елесінен арыла алмайды. Соғыстың естеліктері басты кейіпкердің ойынан шықпай, әбден қинайды. Оның сүйіктісінің де ауыру себебі осы соғыстың әкелген аштығынан болады. Алайда, осы соғыс үш достың тағдырын бір арнаға тоғыстырып, бастарын қосады: Роберт Локамп, Отто Кестер және Готфрид Ленц. Олар достық жолында құрбан болуда барлығына дайын еді. Сондай-ақ романда олардың өмірге деген құштарлығын айқын аңғаруға болады.  

