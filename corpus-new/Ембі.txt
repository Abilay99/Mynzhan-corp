Ембі — Ақтөбе облысының Мұғалжар ауданындағы қала, темір жол бекеті, Ембі қалалық округінің орталығы. Облыс орталығы — Ақтөбе қаласынан оңтүстік-шығысқа қарай 189 км, аудан орталығы - Қандыағаш қаласынан 96 км жерде, Мұғалжар тауының батысында, Жем өзенінің аңғарында орналасқан шағын қала. Іргесі 19 ғасырдың 40-жылдары қаланған. 1937 жылдан кент, 1967 жылдан бері қала. Ембіде локомотив депосы, Ақтөбе ет комбинатының бөлімшесі, геофизикалық-геологиялық барлау экспедициясы, көлік, құрылыс, т.б. кәсіпорындар мен әртүрлі бағыттағы 7 өндірістік кооператив пен бірлестік жұмыс істейді. Қалада 5 орта мектеп, кәсіптік-техникалық колледж, мәдениет үйлері, клубтар мен кинотеатрлар, кітапхана, ауданның ауруханасы, емхана, стадион, т.б. оқу-ағарту және денсаулық сақтау мекемелері бар. 1985 жылдан А.Қ. Жұбановтың мұражайы жұмыс істейді. Тұрғындары басқа елді мекендермен темір жол және автомобиль жолы арқылы қатынасады. 

