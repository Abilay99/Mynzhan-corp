ЖЫЛУ БЕРІЛІСІ – арасы қатты қабырғамен (не бөліну бетімен) бөлінген екі жылу тасығыш (сұйықтық, газ) арасындағы жылу алмасу. Ол ыстығырақ сұйықтықтан (газдан) қатты қабырғаға берілетін жылу беруден, қатты қабырғаның жылу өткізгіштігінен және қатты қабырғадан одан гөрі салқындау жылжымалы ортаға берілетін жылу беруден құралады. Ж. б. кезінде жылу берілісінің қарқындылығы жылу өткізгіштігі коэффициентімен (k) сипатталады. Ол (k) – екі жылу тасығыш арасындағы температура айырмасы 1 К болғанда, бірлік уақыт ішінде, қабырға бетінің бірлік ауданы арқылы берілетін жылу мөлшеріне (сан жағынан) тең шама.   

