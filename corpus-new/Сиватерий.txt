Сиватерий (Sіvatherіum) — жираф тұқымдасына жататын, қазбадан табылған сүтқоректі. Тұрқы бұландай, басы едәуір ірі және қысқа, екі жұп мүйізі болған. Олардың алдыңғысы онша үлкен емес, конус-пішіндес алға батыттала өскен, ал артқысы бұдан үлкен және жалпақ, тармақты біткен. Жирафқа қарағанда Сиватерийдің мойны, аяғы ұзын болмаған, сірә орманды мекендеп, жұмсақ шөптесін өсімдіктермен қоректенген болса керек. Сиватерийдің екі түрінің қазба қалдығы жоғ. плиоценнен (Үндістандағы Сивалик тауы — аты осы жердің атына байланысты шыққан) және Африкада, Қазақстанда Павлодар қ. маңынан табылған.     

