Арал проблемасы жөніндегі бірлескен шешім – Орталық Азия мемлекеттері мен Қазақстан басшыларының Ташкентте өткен кездесуінің шешіміне сәйкес Қызылордада шақырылған Арал проблемалары жөніндегі тұңғыш халықар. конференцияда қабылданған шешімі.  Осы аймақтың республикаларымен қатар оған Ресей Федерациясы да қатысты. Конференцияда Арал теңізі айдынындағы дағдарысты жағдайға байланысты мәселелер қаралды. Арал айдыны мен Арал өңірінің проблемаларын шешу, Арал аймағын экологиялық сауықтыру, әлеуметтік-экономикалық дамыту жөнінде бірлескен іс-қимылдар туралы шешім конференцияға қатысушылар қабылдаған негізгі құжат болды. Келісімде Әмудария мен Сырдария атырауы аумағында, оған шектес теңіз түбінің құрғап бара жатқан телімдерінде бұзылған экологиялық жүйенің тепе-теңдігін қалпына келтіру, суды пайдалану тәртібін күшейтетін мемлекетаралық құқықтық және нормативтік актілерді әзірлеу, келтірілген залал мен зиянның орнын толтыру, жергілікті тұрғылықты халықтың санитарлық-гигиеналық және медицина-биологиялық жағдайын жақсарту мәселелері қаралды. Келісім 10 жылға арналып жасалынды және қатысушы мемлекеттердің бірде-біреуі оның күшін жоюды тілемесе, тағы да осынша мерзімге ұзартылды деп есептелетін болды. Конференция Аралды құтқару жөніндегі халықар. қор құру туралы ереже қабылдады. Арнаулы шешіммен оның президенті болып Қазақстанның Елбасы Н.Назарбаев сайланды.  

