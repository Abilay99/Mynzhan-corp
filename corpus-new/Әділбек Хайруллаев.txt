Қызылқұм  қыраны  -  Әділбек Хайруллаев  Сыр елі - табиғаты әсем, тарихы бай өңір. Есте жоқ ескі замандарды айтпасақ та бұл өлке талай-талай оқиғаларға куә болған. Еңбекке деген шыдамдылығын шыңдап, адамгершілік атты асыл қасиетке адал азаматтарының атын шығарған. Бұған мысал өте көп. Осындай елге танымал, өзінің адамгершілігімен, рухани тазалығымен, әр істеген істеріне жауапкершілікпен қарауымен, ағайынға ыстық ықыласымен, адамдарға сыйластық көзқарасымен есте қалған абзал ағалардың бірі Әділбек Хайруллаев еді. Әділбек 1938 жылы 25-ақпанда Қызылорда облысы, Қармақшы ауданы, Тұрмағамбет ауылында колхозшы отбасында дүниеге келіп, ауылдағы мектепті бітірген соң, 1954 жылы 16 жасында шопан болып еңбек ететін әкесіне көмекші, ал 1962  жылы өз алдына жеке отар қой алып, шопандық міндетті алғаннан соң ол халық сенімін ақтауға өз бар күш-жігерін аямай жұмсады. Ол кезде жас Әділбек тәжірибесіз болатын. Бірақ оның бойында мектеп қабырғасында алған білімі мен тәрбие, комсомолдық қайсарлық пен жігер, қоғам алдындағы өзінің борышы сезінушілік сияқты асыл қасиеттер бар еді. 1963 жылы жас шопан Әділбек Хайруллаев ҚазақССР Жоғары Кеңесінің грамотасымен марапатталды. 1965 жылы облыстық кеңеске депутат болып сайланды. 1966  жылы Әділбек Хайруллаевтың есімі тарихта мәңгі қалған жыл еді. БЛКЖО–ның  XV сьезіне делегат болып қатысты. Осы жылдың  22- наурызында жанқиярлық ерен еңбегі мен мал шаруашылығын дамытудағы қол жеткізген үздік жетістіктері үшін Мемлекетіміздің ең жоғарғы наградасы «Социалистік Еңбек Ері» атағы беріліп, 28 жасында омырауына  «Алтын жұлдыз» таққан. Жоғарғы Кеңестің шешімімен Ленин орденімен марапатталды.  1967 жылы Қазақстан Жастар Одағының Құрмет кітабыа енгізілді.  1971 жылы социалистік жарыстардағы жетістігі үшін БЛКЖО ОК-ның Құрмет  Грамотасымен  марапатталды.  1985 жылы Кеңес Одағының ауыл шаруашылық министрінің Дипломымен марапатталды.  1988 жылы өндірістегі үлкен жетістіктері үшін Құрмет грамотасымен марапатталды.  1999 жылы Әділбек Хайруллаев атамызға аудандық комиссия шешімімен «Ғасыр Шопаны» деген құрметті атақ берілді. Бұл құрметте ол кісіге арнаған мынандай жолдар бар: «XX ғасырда туған, өлкеңіздің гүлденуіне аянбай еңбек етуге, ауданның экономикалық және әлеуметтік дамуына қомақты үлес қосуға арнадыңыз. Бүгінгі үшінші мыңжылдықтың баспалдағында тұрған айтулы кезеңде егеменді еліміздің ірге тасын берік қалау ісіне белсене араласып, өзіңіз қызмет еткен саланың реформаторы болған сізге ерекше ризашылығымызды білдіреміз.Сондықтан өткен ғасырды қорытындылай отырып, ерен еңбегіңізбен, халыққа көрсеткен адал қызметіңізбен, қоғам, ұрпақ тәрбиесіндегі озық ұлағатыңызбен еліміздің құрметіне бөленгеніңіз үшін үш мыңыншы жылды қарсы алуға дайындалу және өткізу жөніндегі аудандық комисияның шешімімен «Ғасыр Шопаны» деген құрметті атақ беріледі».    

