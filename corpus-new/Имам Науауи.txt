Имам Яхия ибн Шараф ән-Науауи Мухиддин деген лақап атымен танымал, күния есімі — Әбу Зәкәрия. Ол һижраның 631 жылы Дамаскінің құрамындағы Науа қалашығында дүниеге келген. Он тоғыз жасында Дамаскіге келіп, Рауахия медресесінде ілім жолын бастайды. Имам хадис, фиқһ, усул және араб тілі салалары бойынша көптеген ұстаздардан дәріс алды. Олардың ең танымалдары: Ғимадуддин Абдул-Кәрим ибн Жамалуддин Абдус-Самад, Шарафуддин әд-Димашқи, Халид ибн Юсуф ән-Нәбилиси, Камалуддин әл-Мағриби, Жамалуддин әл-Жияни және басқалар. Мухиддин Науауи ұстаздық етіп, тәлім берген өте көп шәкірттердің ең көрнектілері: Алауддин әш-Шәфиғи, Жамалуддин әл-Кузағи, Мұхаммед ибн Әбу Бәкір әд-Димашқи, Садруддин әл-Хаурани, Сәлим ибн Абдур-Рахман т.т. Имам Науауи «Муслимнің Сахихына түсіндірме», «Риядус-салихин», «әл-Әзкәр», «Қырық хадис», «Мүхтасар әт-Тирмизи», «Мүхтасар әд-Дарими» сияқты қырық шақты аса құнды туындылар жазған. Ол һижраның 676 жылы туған жерінде көз жүмып, Науа кентінде жерленді. Имам дүние салғанда Дамаскінің үлкен мешітінде имам ән-Науауи үшін жаназа намазы оқылған. Аллаһ оған рақым етсін! 

