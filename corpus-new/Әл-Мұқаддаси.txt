Шамс әд-Дин Әбу Абдаллах Мұхаммед әл-Мұқаддаси әл-Мұқаддаси (шамамен 946/47, Иерусалим — 1000) — араб географы, саяхатшы. Көптеген мұсылман елдеріне саяхат жасап, “Ахсан ат-Тақасим фи марифат әл-Ақалим” (“Ықылымдарды білудің тиімді жолдары”) атты шығарма жазған. Онда түрлі елдердің географиялық климат жағдайы, әкімшілік бөлінуі, пайдалы қазбалары, сауда қатынасы, шаруашылығы, халқының әдет-ғұрыпы, тілі, діні, тайпалық құрамы жөнінде мәліметтер бар. Оның еңбегінде Оңтүстік Қазақстан қалалары, олар арқылы өтетін керуен жолдары, оғыздар мен қимақтар туралы, әсіресе, Түркістан өңіріндегі Сауран қаласының қимақ-тайпаларымен шекаралас жатқаны жөніндегі мәлімет құнды дерек болып табылады. Бұл шығарманы 1877 ж. голланд ғалымы де Гуе бастырып шығарған.   

