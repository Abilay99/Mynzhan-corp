Үмбетов Жәңгір. 1947 жылы 3 ақпанда Қызылорда облысы Арал қаласында туған. Қазақ. Н.В. Гоголь атындағы Алматы көркемсурет училищесін бітірген (1973), суретші-безендіруші. Жаңа патенттелген былғарыдан сурет жасау «күшкөн» тәсілінің авторы (1994). Республикалық және халықаралық көрмелерге 1976 жылдан қатысады. Шығармалары АҚШ, Франция, Италия, Германия, Түркия, Ресей, Украина және т.б. мемлекеттердің көрмелеріне қойылған. Жұмыстары түрлі мемлекеттердің көптеген мұражайларының қоры мен жеке коллекцияларында, оның қатарында Елизавета ағылшын королевасының топтамасында сақталуда; суретшінің алғашқы суреттерінің бірі Нью-Йорк қаласы БҰҰ Орталық ғимаратының холлына сән беріп тұр. Қазақ және орыс тілдерін біледі. «Бәйтерек» жұмысының (2006) және т.б. тең авторы. КСРО және ҚР Суретшілер одағының мүшесі (1978 жылдан). Украин Суретшілер одағының, Еуропалық өнерлер орталығының құрметті мүшесі. Еуропалық Суретшілер одағының сыйлығының лауреаты (Прага, 2003). АҚШ Президенті Дж. Картердің, испан королі Хуан IV, Майндағы-Франкфурт қаласы мэриясының, ағылшын королевасы Елизаветаның, БҰҰ және т.б. алғыс хаттарын алған. Қазақстанның Еңбек сіңірген қайраткері (1998). Діни көзқарасы - мұсылман. Сүйіп оқитын әдебиеті - М.Әуезовтың «Абай жолы», I. Есенберлиннің «Көшпенділері». Үйленген. Жұбайы - Иханова Амангүл, суретші. Екі қызы бар.   

