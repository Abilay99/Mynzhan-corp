Ащысай – Сырдария алабындағы Құркелес өзенінің оң саласы. Түркістан облысы Шардара, Сарыағаш аудандарының жеріндегі өзен.  Ұзындығы 84 км, су жиналатын алабы 1060 км². Белтаудың оңтүстік-шығыс беткейінен басталып, Ақмола аулынан оңтүстікке қарай 20 км жерде Құркелеске құяды. Арнасы жоғарғы ағысында тік жарлы, төменгі ағысында жайпақ болып келеді, өзен табанын батпақ сор басып жатыр. Басты саласы – Ақсай. Қар еріген кезде өзеннің деңгейі көтеріледі. Жазда ұсақ қарасуларға бөлініп қалады. Желтоқсанның аяғында суы қатып, ақпанның аяғында мұзы ериді. Егін суғаруға пайдаланылады. 

