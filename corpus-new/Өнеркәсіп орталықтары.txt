Өнеркәсіп орталықтары – өнеркәсіп салаларының шоғырланып орналасуымен ерекшелінетін қала немесе кент аумағы. Өнеркәсіп орталықтары негізінен өндірістің ауқымдылығымен және құрамының күрделілігімен ерекшеленеді. Ол индустриялдық мазмұндағы қызметімен қоса, әрі көлік қатынасында маңызды рөл атқарады. Әдетте өндіруші өнеркәсіп орталықтары (шахталар, кеніштер, т.б.) өңдеуші өнеркәсіп орталықтарымен (машина жасау, химия, т.б.) салыстырғанда тар профильді болып келеді. Өйткені өндіруші өнеркәсіп орталықтары белгілі бір шикізат түрін немесе табиғат қорын пайдаға жаратумен ғана шектеледі, ал өңдеуші өнеркәсіп орталықтарының өндірістік профилі өзінің жан-жақтылығымен сипатталынады. Өнеркәсіп орталықтары өзі орналасқан аумаққа қатысты үйлесімді ұйымдастырушылық рөл атқара отырып, сол жердегі өндіргіш күштердің қарқынды дамуына да зор ықпал жасайды.    

