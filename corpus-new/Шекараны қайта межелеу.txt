Шекараны қайта межелеу шекараны редемаркациялау — халықаралық құқықта — мемлекеттік шекараның белгіленген шебін бірлесіп тексеру және қажет болған жағдайда жергілікті жерлерде қираған шекаралық белгілерді қалпына келтіру немесе жаңа шекаралық белгілер орнату, бір үлгідегі белгілерді екінші үлгідегі белгілермен ауыстыру, қосымша белгілер орнату.Шекараны қайта межелеуді шектес мемлекеттер бір-бірімен жасалған келісімдер негізінде жүзеге асырады. Шектес мемлекеттер шекараны қайта межелеу туралы арнаулы келісімдерде немесе шекара режимі туралы шарттарда белгілейді, осыларға сәйкес олар шекара шебін дүркін-дүркін тексеріп тұрады. Бірлескен комиссиялар шекараны қайта белгілегеннен кейін шекараның жаңартылуға тиіс телімдеріне хаттама толтырылады, олар тараптардың ұлттық заңнамасына сәйкес бекітіледі. Бұл құжаттар олардың бекітілгені туралы хабар алмасқаннан кейін күшіне енеді.   

