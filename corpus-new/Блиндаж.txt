Блиндаж (фр. 'blіndage, blіnder' — бастырма бүркеніш), жертөле — жекелеген шағын құрамды топтарды (4 — 8 адам) оқтан, оттан, снаряд жарықшақтарынан, миналардан, жанғыш заттардан, сондай-ақ, ядролық жарылыстардың зақымдаушы факторларынан қорғайтын далалық жабық құрылыс.  Блиндаждың панажайдан айырмашылығы — мұнда химиялық қарулардан ұжымдық қорғаныс шаралары көзделмеген. Блиндаж сол жердегі жергілікті материалдардан (бөренелерден, бұталардан, сырықтардан, топырақтан) темір конструкциялар мен құрастырмалы темірбетон элементтерінен, топырақ салынған қапшықтардан, т.б. жасалады.  

