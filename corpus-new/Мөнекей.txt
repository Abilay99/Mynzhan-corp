Мөнекей — Шығыс Қазақстан облысы Күршім ауданы, Зайсан көлінің  солтүстік жағалауында 20 ғасырдың орта тұсына дейін Балықшы ауылдық округі құрамында болған ауыл.  Ауыл орны аудан орталығы  - Күршім ауылынан оңтүстікке қарай Зайсан көлінің солтүстік-шығыс жақ жағасында орналасқан. 18 ғасырда  сол жерде жалғыз үй болып, онда Мөнекей есімді моңғол балық аулап күн көрген. Оның қасына көл балығын азық еткен қазақтар келіп, біртіндеп қоныстана бастаған. Сөйтіп шағын ауыл  пайда болып, кейінірек Мөнекей ауылы аталады. Колхоздандыру кезінде Мөнекей колхоз болып,  Балықшы ауылдық кеңесіне қараған. Жергілікті халық балық аулап, егін салып, мал өсірді. Ұлы Отан соғысы басталғанда бұл ауылдан 70-ке жуық  адам аттанған, аман қайтқандары аз, көпшілігі хабарсыз кеткен. Соғыстан кейінгі жылдары ауылда  мектеп, кітапхана және клуб болған. 1959 жылы мамыр айында ол жерді бір түнде су басып, ауыл толығымен су астына кетеді, халық үдіре көшіп, ауылдан 3 км оңтүстікке қарай, көлдің биіктеу жағалауы, Аманат қыратына қоныстанған. Сөйтіп ол жерде Аманат ауылы пайда болған.  

