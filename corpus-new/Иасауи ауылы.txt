Иасауи, Иасы – Оңтүстік Қазақстан облысының Түркістан қалалық әкімшілігіне қарасты аумақта орналасқан ауыл, Иасауи ауылдық әкімшілік округінің орталығы. Түркістан қаласынан оңтүстік-шығысқа қарай 5 км жерде, Сырдария өзені аңғарындағы жусан, ши, сораң шөптер аралас өскен сұр, шалғынды сұр топырақты қуаң шөлді белдемде орналасқан. Іргесі орта ғасырларда қаланған. 1951 жылдан осы өңірде мақта шаруашылығын дамытуға байланысты құрылған “Коммунизм” ұжымшарының орталығы болып келді. Оның негізінде 1997 жылдан Иасауиде және округке қарасты Ортақ, Шойтөбе, Иждыхан ауылдарында өндірістік кооператив, серіктестіктер мен шаруа қожалықтары құрылған. Ауылда 2 орта мектеп, аурухана, дәріхана, клуб, мәдениет үйі, т.б. мекемелер бар. Тұрғындары көрші елді мекендермен автомобиль жолы арқылы қатынасады. Тұрғыны 7,5 мың адам (1999).   

