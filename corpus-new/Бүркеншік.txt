Бүркеншік, никандра (лат. Nicandra) – алқалар тұқымдасына жататын бір жылдық шөптесін өсімдіктер.  Қазақстанда шөлді, таулы аймақтардың бау-бақша, жүзімдіктердің арасында, жол бойларында арамшөп ретінде өсетін 1 түрі – қызылқұлақ Б. (N. physaloіdes) бар. Биікт. 30 – 130 см. Сабағы тік, жапырақтары дөңгелек, ұзынша. Тостағанша жапырақтары бес бөлікке бөлінген, жемістенгенде үлкейеді. Күлтесі ақ түсті. Аталығы аналығынан едәуір қысқа. Шілде – қыркүйекте гүлдеп, тамыздан бастап жемістенеді. Улы, дәрілік өсімдік. Әсемдік өсімдік ретінде мәдени түрде өсіріледі. 

