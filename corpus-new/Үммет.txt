Үммет, үмбет- әлеумет, көпшілік) — бір пайғамбардың уағыздаған жолын ұстанған қауым.  Адам баласына Алла тағала тарапынан елші болып келген пайғамбарларға әрқайсысының өз замандарында мойынсұнып, ерген үмметтері болды. Қазақ халқы жалпы мұсылмандар сияқты өздерін “Құдайдың құлы, Мұхаммедтің (ғ.с.) үмбетіміз” деп санайды. Құран Кәрімде алдыңғы пайғамбарлардың үмметтерімен араларындағы қарым-қатынастары туралы аяттар бар және Мұхаммед (ғ.с.) үмметтері жайлы “сендерді адамдарға куә болуларың үшін “орта үммет” еттік, ал пайғамбар сендер үшін куә” (Бақара, 143-аят) деген аят бар. Себебі, бұл дүниеде де, о дүниеде де ислам қағидалары негізге алынып, исламды ұстанған қауым негізгі бағдарды анықтайды. Өркениетті қоғамда салауатты өмірдің қалыптасып дамуына, ислам қағидалары мен Мұхаммед (ғ.с.) үмметтерінің айтарлықтай ықпалы болған. Үммет ұғымының қазіргі негізгі мағынасы Мұхаммед (ғ.с.) пайғамбардың уағыздық қызметі кезінде және осы терминмен анықталған әлеуметтің қалыптасуымен дүниеге келді. Үмметтің ерекше қамқорлыққа ие екендігінің куәсі, оның қамқоршысы Алланың өзі және соңғы пайғамбары болуы.   

