Чулымдар, шұлымдар — Ресей Федерациясындағы Обтың сағасы Чулым өзені жағалауын мекендейтін түркі тілдес аз санды халық. Орыстар оларды чулым татары деп атап кеткен. Жалпы саны 700-дей адам (2002). Тілі түркі тілдері аралық бұтағының ұйғыр-оғыз тобына жатады. Ол төменгі және ортаңғы чулым аталатын екі диалектіге бөлінеді. Чулымдар Сібір хандығы құлатылғаннан кейін 17 — 18 ғасырларда Батыс Сібір түркілерінің телеут және енисей қырғыздарымен, ішінара селькуп, кет тайпаларымен араласуы нәтижесінде қалыптасқан. Кейіннен егіншілікті үйреніп, отырықшы халыққа айналды. Хакас, орыс секілді халықтармен етене тығыз араласқаннан кейін Чулымдардың көпшілігі дербес этн. келбетін жоғалтып алған. Тұрмыс-тіршілігі, тілі мен ділі, наным-сенімдері, салт-дәстүрлері, мәдениеті тофаларға өте ұқсас. Ауызекі сөйлеу тілінен басқа жалпыхалықтық әдеби нормасы қалыптаспаған. Жазу-сызуы жасалмаған. Жастар орыс тілінде ғана білім алады. Нәтижесінде Чулымдар тілі біртіндеп ұмыт болуға айналған.   

