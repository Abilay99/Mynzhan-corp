Атбасар артезиан алабы  – Ақмола облысының солтүстік-батысындағы (Теңіз ойысында) арынды жер асты суы бар аймақ. Тың және тыңайған жерлерді игеруге байланысты зерттелген (1954 – 60). Артезиан алабы аумағы 4 мың км² болатын мульда тәрізді құрылымды алып жатыр. 50 – 150 м тереңдікте орналасқан сулы қабат девон, тас көмір кезеңінің құмтастары мен әктастарынан тұрады. Кей жерлерде су ұңғымадан фонтанша атқылайды. Әр ұңғыма тәулігіне 100 – 1300 м3 су бере алады. Су негізінен гидрокарбонат және хлорид құрамды, минералд. 1 г/л-ге, ал алаптың оңтүстігінде 3 г/л-ге дейін жетеді. Атбасар артезиан алабындағы жер асты суының жалпы қоры 10 – 12 млрд. м3 шамасында.   

