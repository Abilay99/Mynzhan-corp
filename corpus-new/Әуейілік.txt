ӘУЕЙІЛІК, психологияда — адам мінезіндегі желікпелікке, мақсатсыз іс-әрекеттерге, елтең-селтең жүріске салыну арқылы көрініс беретін сипат. Әуейіліктен жирендіру — Қазақ халқының дәстүрлі тәлім-тәрбиесіндегі басты бағыттардың бірі. Баланы бүлдіршін кезінен бастап еңбекке баулу, қызықтыру арқылы пайдалы іспен шұғылдандыру, іш пыстырарлық бос уақыт қалдырмау ата-ананың негізгі мақсаты саналған. Әуейілік бойын билеген адам өз басына иелік ете алмайды, істеген ісі мен мінез-құлқындағы оғаш қылықтарын, жағымсыз іс-әрекеттерін сын көзімен саралауға дәрмені жетпейді. Әуейілікті оқу мен тәлім-тәрбие істерінің ықпалымен түзетуге болады.  

