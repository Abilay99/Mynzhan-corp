Ибаата — Түркістан облысы Түркістан қалалық әкімдігіне қарасты ауыл, Жаңа Иқан ауылдық округі орталығы. Түркістан қаласынан солтүстік-шығысқа қарай 39 км-дей жерде, Иқансу өзені аңғарының шалғынды сұр топырақты шөлді белдемінде орналасқан.  1917 жылға дейінгі аты – Ибаата. 1929-30 жылдары мұнда мақта өсіретін “З-Интернационал” ұжымшары құрылды. 1954 жылдан ауылдың аты Жаңайқан болып өзгертілді. 1992 жылы қазіргі аты қайта берілді. Ибаатада ауылшаруашылығы өнімдерін өндіретін бірнеше шаруа қожалықтары мен серіктестіктер жұмыс істейді.  Орта мектеп, клуб, кітапхана, фельдшерлік-акушерлік пункт бар. Тұрғындары көрші елді мекендермен автомобиль жолы арқылы қатынасады. 1999 жылы жергілікті тұрғындар саны 4868 адам (2462 ер адам және 2406 әйел адам) болса, 2009 жылы 6043 адамды (3041 ер адам және 3002 әйел адам) құрады.  

