Түйемойын шаппа – өңір. Солтүстік Үстірттегі Маңсуалмас қонысының оңтүстік-батысынан солтүстік-шығысына қарай созылып жатыр. Жан-жағы тік, жарлы, Маңсуалмастан төмен орналасқан. Үстірттен сайлармен бөлінген. Түйемойын шаппаның пішіні түбекке келіңкірейді. Үсті – тегіс, шөбі – шүйгін, көбінесе бұйрығын мен жусан, аздап күйреуік өскен. Іргесіндегі Үшсайдың суы тұщы. Құдықтары мен бұлақтары өңірге жайлы қоныс сипатын береді.   

