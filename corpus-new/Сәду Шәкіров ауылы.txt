Сәду Шәкіров ауылы – Жамбыл облысы Талас ауданындағы ауыл, Шәкіров ауылдық округі орталығы. Аудан орталығы – Қаратау қаласынан солтүстік-шығысқа қарай 77 км-дей жерде, Талас өзенінің оң жағалық аңғарындағы сұр, қара жусан, баялыш, күйреуік, көкпек басым өскен, сұр, шалғынды-сортаңды сұр топырақты қуаң шөлді белдемде орналасқан. 1957-97 жылдары қаракөл қойын өсіретін «Кеңес» кеңшарының орталығы болып келді. Оның негізінде Сәду Шәкіров ауылында С.Шәкіров өндірістік кооперативі және ондаған шаруа қожалықтары құрылды. Орта мектеп, кітапхана, фельдшерлік - акушерлік пункт, тағы басқа мекемелер бар. 

