ӘУЛИЕ ҚЫЗ БЕЙІТІ— 18 ғасырдан сақталған сәулет өнері ескерткіші. Шығыс Қазақстан облысы Аягөз ауданы Жорға ауылынан батысқа қарай 3 км жерде. Әулие қыздың кім екені жайлы дерек жоқ, бірақ ол жерленген бейіт орналасқан тұстың жоғары жағынан 5 шипалы бұлақ ағып шығып, жылға құрайды (қ. Әулиебұлақ). Әулие қыз бейіті жылғаның оң жағасына шикі кірпіштен тік бұрышты шаршы үлгіде (8,36м 8,63 м) тұрғызылған. Оңтүстік-шығыс жағындағы қабырғадан ішке кіретін ойық қалдырылған. Осы жағына жалғастырылып қоршау салынған. Қоршаудың Солтүстік-батыс бөлігі қираған, қабір орны да сақталмаған. Бейіт ішінде “ақтық” байланған қураған ағаш бар. Әулие қыз бейітін жергілікті тұрғындар киелі орын ретінде қастерлейді.  

