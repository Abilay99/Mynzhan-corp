Шадыралытау, Шодыралы — Сарыарқаның орта бөлігіндегі Сарысу, Құланөтпес өзендерінің суайрығы, ұсақ шоқылы тау. Орташа биіктігі теңіз деңгейінен 500 — 600 м; абсалюттік биіктігі 650 м. Ендік бағытта доғаша иіліп 45 — 50 км-ге созылып жатыр, ені 15 — 20 км. Суайрық бөлігі жоғарғы девонға дейінгі интрузиялық граниттерінен, батыс және шығыс етектері төменгі және орта девон жыныстарынан түзілген. Тау бастары бұйратты жұмыр, беткейлері сай-жырамен тілімделген. Аңғарларда шалғын, беткейлерінде жусан өседі. Жайылым ретінде пайдаланылады.   

