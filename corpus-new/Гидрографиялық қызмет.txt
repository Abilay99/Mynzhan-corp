Гидрографиялық қызмет (Гидрографическая служба) - мұхиттарда, теңіздерде, көлдерде, бөгендерде, каналдарда кеме жүзудің қауіпсіздігін қамтамасыз ететін ұйым. Теңіз бен өзен флоттары бар дүние жүзінің барлық мемлекеттерінде құрылған. Гидрографиялық қызмет кеме жүзудің арнаулы және жалпы нұсқаулары мен оқу құралдарын жасаумен және оларды басып шығарумен; навигациялық жабдықтарды орнатумен; теңізде жүзушілерді навигациялық жағдайлары мен жүзу режімінің өзгерулері туралы хабарландыруды ұйымдастырумен, навигацияның кемелік құрал-жабдыктарын жасаумен және кемелерді олармен қамтамасыз етумен айналысады.   

