Магниттік химия, магнетохимия — физикалық химияның заттың электрондық, молекулалық және кристалдық құрылысымен магниттік қасиеттері арасындағы өзара байланысты зерттейтін саласы. 20 ғасырдың басында Магниттік химияның басты нысаны диамагнетик органикалық қосылыстар болды. Олардың зерттеулері П.Паскальдің аддитивті сұлбасына негізделді (1910). Бұл сұлбада заттың магнит алғырлығы оның молекула құрылысымен байланыстырылды. Оны орыс физигі Я.Г. Дорфман (1898 — 1974) өзгертті (1961). Қазіргі кезде Магниттік химия америкалық физик Дж.Ван Флектің (1899 — 1980) магнетизм теориясына негізделеді (1932) және магниттік алғырлықтың температураға теория және эксперименттік тәуелділігін салыстыруға сүйенеді. Аталмыш сала координациялық қосылыстарды, парамагнетик молекулаларды (О2, NO, т.б.) және тұрақты бос радикалдарды зерттеуде едәуір жетістіктерге жетті.  

