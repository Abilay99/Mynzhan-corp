Мумия - қорқынышты фильмдердің ішіндегі үздіктердің бірі. Шытырман оқиғалы фильм көрерменді бірден баурап алады. Оқиға құпияға толы Мысыр елінде болады. Перғауынның бас абызы Имхотеп Анксунамунмен көңілдес болады. Анксунамун перғауынның сүйіктісі болатын. Перғауын олардың құпияларын білген кезінде, Имхотептің қолынан қаза болады. Перғауын сарбаздары келген сәтте Анксунамун өзіне өзі қол салып, өлерінде Имхотепке өзін тірілтіп алуды сұрайды. Имхотеп  Анксунамунның мәйітін ұрлап алып, Хамунаптра қаласында тірілту рәсімін жасайды. Рәсім аяқталмастан, перғауын сарбаздары Имхотепті тұтқынға алады. Имхотеп хом-дай жазасына кесіледі. Имхотептің тілі кесіліп, адамжегіш қоңыздармен саркофагқа салынады. Арада мыңдаған жылдар өтеді. Жас кітапханашы қыз Эвелин бала кезінен Мысыр құпияларына қызығушылық танытатын. Ол әсіресе Мысырдың аңыздарындағы кітаптарға көңіл бөлетін. Ол ежелгі өлілер қаласы Хамунаптраны табу үшін Француз сарбазы Рик О'Коннелдің көмегіне жүгінеді. Олар Хамунаптраны тапқан соң Эвелинның кесірінен қарғыс атқан мумия Имхотеп тіріліп кетеді. Аңыз бойынша, Имхотеп хом-дай жазасынан соң, өлмес тіршілік иесіне айналады. Дегенмен, Эвелин мен О'Коннел тірілер кітабының күшімен Имхотепті өлілер мекеніне қайтарады. Рик О’Коннелл рөлі бастапқыда Сильвестр Сталлонеге ұсынылды. Басқа үміткерлер ішінде — Том Круз, Бен Аффлек, Бред Питт және Мэтт Деймон болды. Түрме бастығының рөлін сомдаған ағылшын әзілкеші Омида Джамильдің дебюті болды. Фильмді түсіру барысында, түсірілім тобы қиыншылықтарға тап болады. Күннің аптап ыстықтығы, жәндіктер кедергі жасайды. Актерлер күннің ыстықтығынан, ерекше сусынды 2 сағатта бір рет пайдалануға мәжбүр болады. Рик О'Коннелді дарға асатын эпизодты түсіру барысында, актер Бренданның мойнына зақым келіп, тынысы нашарлап кетеді. 

