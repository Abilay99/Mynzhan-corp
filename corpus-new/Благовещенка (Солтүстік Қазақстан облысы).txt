 Басқа мағыналар үшін Благовещенка деген бетті қараңыз. Благовещенка — Солтүстік Қазақстан облысы Жамбыл ауданындағы ауыл, Благовещен ауылдық округі орталығы. Аудан орталығы – Пресновка ауылынан оңтүстік-батысқа қарай 33 км-дей жерде, Жекекөл, Жарағаш көлдері аралығында, орманды-дала белдемде орналасқан. 1999 жылы жергілікті халық саны 3603 адам (1815 еркек және 1788 әйел) болса, 2009 жылғы санақтың мәлiметтерi бойынша, ауылда 3106 адам тұрады (1516 еркек және 1590 әйел). Іргесі 1893 жылы қаланған. Благовещенка 1970—97 жылдары астық кеңшарының орталығы болды. Оның негізінде шаруа қожалықтары мен акционерлік қоғамдар құрылған. Май зауыты, машина-трактор жөндеу шеберханасы жұмыс істейді. Орта мектеп, аурухана, клуб, т.б. бар. Благовещенка арқылы Пресновка — Қайранкөл автомобиль жолы өтеді. 

