Обаған бокситті ауданы, Орталық Торғай бокситті ауданы – Қостанай облысы Обаған өзені алабы мен Құсмұрын көлі маңайында орналасқан кенді алап. Обаған бокситті ауданына Батыс Обаған, Приозерная, Құсмұрын, т.б. кен орындары жатады. Кен орындары континенттік түзілімдердің бор кезеңінде жаралған. Обаған бокситті ауданы екі құрылымдық қабатқа бөлінеді: төменгі қабаты – кристалдық іргетас (ол кенге дейінгі қатпарлы қабаттан, кембрийге дейінгі палеозой, триас және юра түзілімдерінен құралған), жоғарғы платформалық қабаты – мезо-кайнозойлық түзілімде. Іргетастың жоғарғы бөлігі көбінесе эффуз. және жанартаутекті шөгінді құрамды. Олар төменгі-ортаңғы триас жарылымдарын құрайды. Бокситті шөгінділер борға дейінгі бедердің төменгі бөлікшесін толтырған төменгі және жоғарғы топтардан тұрады. Төменгі топ шұбар түсті, ақ және сұр каолинитті саздардан, ал жоғарғы топ сұр түсті құм, алевролиттер және саздардан құралған. Бұлардан жоғары жоғарғы бор мен палеогеннің теңіз шөгінділері орналасқан. Олардың үстін жоғарғы палеоген мен неогеннің континенттік түзілімдері және төрттік шөгінділері көмкеріп жатыр. Обаған бокситті ауданы кендерінің бокситті иірімдерінің қалыңдығы 2 – 7 м, тереңдігі 35 – 160 м. Кенді минералдары гиббсит, гематит, каолинит, сидерит, т.б. Al2O3 40 – 45%, SіO2 9%-дай. Кен ашық әдіспен өндіріледі.    

