Сөгеті  сасыры (лат. Ferula sugatensis) – шатыршагүлділер тұқымдасының сасыр туысына жататын көп  жылдық  өсімдік.  Іле  Алатауында  (Сөгеті  аңғарларында)  кездеседі.  Биіктігі 30 см-ге  дейін  жетеді.  Тамырының  жуандығы  0,5-1  см.  цилиндр   тәрізді.  Сабағы  біреу,  түксіз,  ирек  болып  келеді.  Жапырағы  сүр  жасыл  түсті,  түксіз.  Деңгелек  жапырағы  сағақты,  оның тақташасы  дөгелек  ромб  тәрізді,  ұзындығы 4-6 см.  Сабақ  жапырағы  ұсақ.  Шатыргүлі  8-13  салалы,  шатыршагүлі  12-15  гүлді.  Гүлі  сары  түсті.  Маусымда  гүлдеп,  шілдеде  жемістенеді.  Жемісі  сопақтау,  ұзындығы  5 мм,  қоңыр  түсті.  Өте  сирек  кездеседі,  эндемик.  Қазақстанның  «Қызыл кітабына»  енгізілген. 

