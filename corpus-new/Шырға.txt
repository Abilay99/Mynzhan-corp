Шырға – құсты қолға үйреткенде, аңға түсуге баулығанда қолданылатын тұлып. Ол түлкі, қарсақ, қоян, тағы басқа түз аңдарының терілерінен жасалынады. Құсбегілер Шырғаны сол түз тағысының бейнесіндей етіп, терісіне жүн, шөп кептеп, басына құлақ орнатады. Оған шыжым бау тағады да атпен немесе жаяулап тартады. Құс соған түсіп, жаттығады. Уақыт өте аяғы шідерленген тірі аңдарға да құсты түсіріп баптайды. Мұндай аңдарды тірі шырға деп атайды. Шырғаның тұлып, кеп, далбай сияқты түрлері бар. Тәжірибесіз балапанға алдыратын құс қанаты, түлкі құйрығы, қоян терісі секілді түрін далбай дейді. Аң-құстың терілерін бітеу сойып, ішіне шөп, сабан тыққан түрін кеп деп атайды. Шырғаны кейде құсты қолға түсіру үшін де пайдаланады.  Қазақ энциклопедиясы, 9 т. 

