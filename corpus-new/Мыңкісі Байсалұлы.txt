Мыңкісі Байсалұлы (шамамен 1805 – 1810, Маңғыстау түбегі) – сынықшы, емші, шипагер ретінде халқына адал қызмет еткен әруақты ата. Ата қонысы – Үлек құдығы. Мыңкісі – әкесі Байсалдың егде шағында зарығып көрген, Бекет ата аян берген перзенті. Мыңкісі есімі Бекет атаның өсиетімен қойылған. Оның Құлшар, Қызықбай, Жауғашты, Өтеу, Бітім атты ұлдарының бәрі, немерелері де емшілік, көріпкелдік қасиеттерімен халық жадында сақталған. Бұлардың ұрпақтары қазір Маңғыстау облысында өмір сүреді. Ал Мыңкісі қайтыс болғанда мүрдесі қазіргі Ақшымырау ауылынан 25 шақырым жердегі Алатөбе басындағы қорымға қойылған. Бұл күндері қорым «Мыңкісі қорымы» деп аталады.   

