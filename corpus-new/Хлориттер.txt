Хлориттер (chloros — жасыл) — марганецтің, магнийдің, алюминийдің, хромның, никельдің сулы алюмосиликаттарына жататын, слюдаға ұқсас минералдар тобы. Құраушыларының мөлшері әр түрлі. Хлориттерде изоморфтық алмасулар (Sі мен Mg-дің Al-ге, Mg-дің Mn2+, Cr, Nі, Lі, т.б.) кең тараған. Хлориттердің қабатты кристалдық торы алтылық координациядағы Mg, Fe, Al-мен біріккен SіO4 пен AlO4 тетраэдрлерінен тұрады. Хлориттер моноклиндік, триклиндік сингонияларда кристалданады, жымдастығы жетілген, пішіні жіңішке қалақша, пластинка түріндегі бөліктерге оңай ажырайды, минералдық агрегаттары қабыршақты, сферолитті, жасырын кристалды болып келеді. Қаттылығы Моос шкаласы бойынша 2 — 3, тығыздығы 2,6 — 3,3 г/см3. Түсі жасыл, солғын қызыл, қара қоңыр, қара. Хлориттерге корундофиллит, шериданит, клинохлор, пеннин, тальк-хлорит (магнийлі хлориттер), рипидолит, пикнохлорит, диабантит (магнийлі-темірлі хлориттер), псевдотюрингит, дафнит, брунсвигит (темірлі хлориттер), тюрингит, шамозит, делессит минералдары жатады. Хлориттер негізді атпа тау жыныстарында, ежелгі метаморфтық тақтатастарда, гнейстерде, гидротермалдық түзілімдерде, шөгінді тау жыныстарында ұшырасады. Темірлі, никельді хлориттер — осы металдардың кентастары болып саналады. Темірлі-магнийлі хлориттер — гидротермалдық кендердің серігі және пьезокварц, қалайы, мыс, қорғасын, мырыш кендерін іздеу белгісі.  

