Ақ СЫР — олифа, май және басқа біріктіргіш заттармен қосылып ақ түсті бояу құрайтын ақ пигменттер. Ақ сырдың титан, күкірт, қалайы, қорғасын ерітінділері қосылып жасалатын түрлері бар. Титан ерітінділері қ осылған ақ сыр — қос қышқылды титан — ішкі және сыртқы өңдеу (сырлау) жұмыстарына қолданылатын, атмосфералық әсерге төзімді эмальдарды әзірлеуге кеңінен пайдаланылады. Бұл сырдың өзінің сіңімділігі жағынан (сырланатын 1 м2 ауданға жұмсалатын материал) басқа ақ пигменттерден артықшылығы бар. Дайындалған ақ сырдың сіңімділік — 1 м2ауданға 50—70 г. Жалтырау коэффициенті 98,9%. Күкірт ерітіндісі қосылған ақ сыр (литопол)— ішкі өңдеу жұмыстарына қажетті эмаль және жай сырларды әзірлеуге қолданылатын ұнтақ порошок. Атмосфералық әсерге төзімсіз, жарықтық әсерінен қоңырқай тартып кетеді. Литопонның сіңімділігі — 1 м2ауданға 110 г., жалтырау коэффициенті 97,8%. Қалайы ерітінділері қосылған ақ сыр ішкі және сыртқы өңдеу жұмыстарына қажетті эмаль мен жай сырларды әзірлеуге қолданылады. Атмосфералық әсерге және жарыққа өте төзімді. Қалайылы ақ сырдың сіңімділігі— 1 м2ауданға 100—110 г., жалтырау коэффициенті 99,7%. Бұл сырды құрамында қышқылы көп лакпен араластыруға болмайды, мұндайда ол тым қоюланып кетуі мүмкін. Литопон және қалайылы ақ сыр қою не пайдалануға дайын күйінде сатылады. Қою ақ сырға олифа («оксоль») араластыруға да болмайды. Өйткені сырдың түсі сарғыш тартып, өзгеріп кетеді. Оны сұйылту үшін майлы лак немесе табиғи олифа қосу керек. Қалайылы ақ сыр жағылған заттық беті қоңырқай тартса, ол жерді сугегінің асқын тотығымен сүртіл ағартуға болады. Қорғасын ерітіндісі қосылған ақ сыр улы болғандықтан сауда орнына түспейді.  

