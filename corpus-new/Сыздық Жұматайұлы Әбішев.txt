Сыздық Жұматайұлы Әбішев (1936-1998), мемлекет қайраткері. Экономика ғылым кандидаты. Қарағанды қаласының түлегі. Мәскеудегі Кеңес шаруашылығы институтын экономист мамандығы бойынша бітірген. Еңбек жолын 1957 ж. «Қарағандыкөмір» комбинатының шахтасында слесарь болып бастады. 1963 жылдан Қарағанды қаласындағы сауда орындарында әр түрлі басшылық қызметтерді атқарып, 1977 ж. Жезқазған облыстық атқару комитетінде сауда басқармасының басшысы болып тағайындалды. 1979-1990 ж. Республикалық «Ет және сүт саудасы» кеңсесінің басшысы, ҚазКСР Сауда министрінің 1-ші орынбасары, ҚазКСР Министрлер Кеңесінің жанындағы республикалық шаруашылық есептегі бірлестігінің бас директоры, 1900- 1994 ж. ҚазКСР Сыртқы экономикалық байланыс министрі, ҚР Премьер-Министрінің орынбасары, 1994 жылдан ҚР Министрлер Кабинетінің іс басқарушысы, ҚР-ның Германиядағы бас консулы, ҚР Президентінің іс басқарушысы, ҚР Президенті Әкімшілігінің наградалар бөлімінің меңгерушісі болды. «Құрмет» орденімен, медальдармен марапатталған.  

