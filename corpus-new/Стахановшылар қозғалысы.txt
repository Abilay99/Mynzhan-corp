Стахановшылар қозғалысы — КСРО халық шаруашылығын өркендетуде социалистік өндіріс жаңашылдарының, озат жұмысшылардың, колхозшылардың, инженер-техник қызметкерлердің жаңа техниканы игеру негізінде еңбек өнімділігін арттыру жолындағы бұқаралық қозғалысы; социалистік жарыс тарихындағы ең жарқын кезеңдердің бірі. Стахановшылар қозғалысы КСРО халық шаруашылығын өркендетудің 2-бесжылдық жоспарын мерзімінен бұрын орындау жолындағы күрестің барысында 1935 жылы туған, еңбек екпінділерінің жұмыс қарқынын үздіксіз үдетуінен шыққан. Бастаманың "стахановшылар қозғалысы" деп аталуы Украина жерінде Донбастағы "Центральная - Ирмино" шахтасының забойшысы А.Г.Стахановтың есіміне байланысты. Ол 1935 жылы тамыздың 30-нан 31-не қараған түні (5 сағ. 45 мин) бір сменада норма бойынша 7 т орнына 102 т көмір өндірді, сөйтіп бұл салада дүниежүзілік рекорд жасайды. Стахановтың үлгісі бүкіл Совет Одағында кеңінен қолдау тапты. "Правда" газеті 1935 жылдың 11 қыркүйегінде "Доңбастағы маңызды бастама" (А. Г. Стахановтың еңбектегі ерлігі туралы) деген бас мақаласын жариялады. 1935 ж. 18-19 қыркүйекте Қарағанды басейнінің барлық шахталарының участікке бригадалары мен ұжымдарының А. Стаханов еңбек әдісін игеру жөнінде жиналыстары өтті. Совет Одағының Ұлы Отан соғысы жылдарында (1941-1945) өндіріс жаңашылдарының творчестволық инициативасы жаңа қырынан көрінді. Жаңа әдістер пайда болды. 

