Қуаныш Айтаханов (14 қараша 1947 ж. Отырар ауданы Шәуілдір ауылы) – ғалым, экономика ғылым кандидаты. Жамбыл қаласындағы мал дәрігерлік техникумын бітірген (1965). Еңбек жолын 1965 ж. Отырар ауданы мал дәрігерлік станциясында мал дәрігері-фельдшері болып бастаған. 1965 – 69 ж. Мәскеу мал дәрігерлік академиясын, Алматы жоғары партия мектебін бітірді. 1970 жылдан Алғабас ауданы ХХІІ партсъезд атындағы кеңшардың бас мал дәрігері болып шаруашылық жұмысына араласа бастады.  1973 ж. қоғамдық-саяси қызметке ауысты. Қазақстан Компартиясы облыс комитеті ұйымдастыру – партия жұмысы бөлімінің нұсқаушысы, Қазақстан ЛКЖО облыс комитетінің екінші хатшысы, Қазығұрт ауданы партия комитетінің хатшысы қызметтерін атқарды. 1977 – 87 ж. Шардара, Қазығұрт аудандарында Халық депутаттары Кеңесі атқару комитеттерінің төрағасы, облыс агроөнеркәсіптік комитеттің бірінші орынбасары қызметтерін атқарды.  1988 – 93 ж. Арыс қалалық партия комитетінің хатшысы, Халық депутаттары Арыс қалалық кеңесінің төрағасы, облыс әкімінің орынбасары, ал 1994 – 2003 ж. Созақ, Сайрам аудандарының әкімі болды. 2003 – 05 ж. Отырар ауданының әкімі. парламенті Сенатының депутаты (2005). Қазақстан Жоғарғы Кеңесінің депутаты болып сайланған, «Құрмет белгісі» (1980) және «Құрмет» ордендерімен (2004), «Астана» естелік медалімен (1998) марапатталған.    

