Овал (франц. ovale, лат. ovum – жұмыртқа) – тұйықталған дөңес жазық қисық сызық. Бұл жерде дөңестік деп қисық сызықтың кез келген түзумен екіден аспайтын ортақ (нақты) нүктесі болатын қасиеті ескеріледі. Шеңбер мен эллипс овалдың қарапайым мысалы бола алады. Кез келген овалда оның қисықтығы максимум және минимум мәндер қабылдайтын кем дегенде төрт нүктесі болады. Алгебралық геометрияда өзара қиылысатын нүктелері жоқ жазық алгебр. қисық сызықтардың тұйық (дөңес болуы міндетті емес) тармақтары овал деп аталады.  

