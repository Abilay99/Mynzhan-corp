Дән суару - дәнді жел арқылы шөп-шаламнан және қауызынан тазалау. Жел күшін пайдаланып істелетін дән тазалаудың бұл түрі астық көлеміне қарай жеке адам күшімен де, ұжымдасып та атқарылады. Қырманшылар ағаш күрекпен астықты көтере тастап желге ұшырып тұрады. Егер астық шағын болса, желдің өтінде тұрып табаққа салынған астықты түрегеп тұрып, жай ғана шашырата төменге - төселген қап, кенеп, алаша үстіне төге бастайды. Қауызы бөлек, дәні бөлек түскен астықты екінші қайтара ұшырып, әбден тазалайды. Дән суыру кезінде жел болмай қалса,  дән суарушы адам ысқырып желдің пірі Мірқайдардан жел шақырады.  

