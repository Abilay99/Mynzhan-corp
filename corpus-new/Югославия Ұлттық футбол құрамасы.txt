Югославия Ұлттық футбол құрама командасы — 1920-2003 жылдары халықаралық футбол жарыстарында Югославияның намысын қорғаған құрама. Әлем чемпионаттарында екі рет жартылай финалға жеткен (1930, 1962). Еуропа чемпионаттарында екі рет күміс жүлдені иемденген (1960, 1968). Дәл қазір заңды мұрагері ретінде Сербия құрамасы есептеледі. 1930 жылы Уругвайда өткен әлем чемпионатына қатысқан 13 құраманың, Еуропадан барған төрт құраманың бірі. Алғашқы ойында-ақ Бразилияны ұтып, елді таңғалдырды. Бошко Симоновичтің шәкірттері келесі ойында Боливияны ірі есеппен ойсыратып, жартылай финалға шықты. Бірақ жартылай финалда алаң иелерінен 1:6 есебімен ұтылып қалды. Мұнан соң құрама көпке дейін әлем чемпионаттарында жарқырай алмады, есесіне қатарынан үш бірдей жазғы Олимпиада ойындарында финалға шықты. Оған қоса 1960 жылғы тұңғыш Еуропа чемпионатында да финалда КСРО-дан 1:2 есебімен ұтылып қалды. 1962 жылы Чилиде өткен әлем чемпионатында жартылай финалға дейін жетті. Бірақ өз көршілері Чехословакиядан ұтылып қалды. Арада алты жыл өткен соң Еуропа чемпионатының финалында Италиямен кездесті. Әуелгі ойын 1:1 есеміне тең аяқталды да, екі күннен соңғы қайталау матчта Италия жеңіске жетті. Әлем Чемпионатына Югославия деген атпен соңғы рет 1998 жылы қатысып, 1/8 финалға дейін жетті. 2000 жылы Еуропа чемпионатында топтық турнирде Словения, Норвегия, Испания құрамаларымен бір топқа түсіп, екінші орынмен 1/4 финалға шықты. 1/4 финалда алаң иелерінің бірі Нидерланд құрамасынан 1:6 есеімен ойсырай ұтылды. Бұл чемпионатта югослав футболшысы Саво Милошевич 5 гол соғып, Клйвертпен бірге турнирдің басты мергендерінің бірі болды.  1991 жылы мемлекет тарап кетті. Бірақ 2003 жылға дейін Югославия деген атпен түрлі турнирге қатысып жүрді. Кейін 2003 жылы Сербия және Черногория боп ауысты, ал 2006 жылғы әлем чемпионатынан кейін Сербия мен Черногория өз алдарына бөлініп кетті. 

