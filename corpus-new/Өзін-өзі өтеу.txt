Өзін-өзі өтеу — шаруашылықты жүргізу қағидаты, кәсіпорын қаржысының жай-күйі. Мұнда кәсіпорынның шығыны түгелдей өзінің меншікті кірісі есебінен өтеледі. Өзін-өзі өтеу нарық жағдайында кәсіпорынның қызметіне қойылатын негізгі талап. Өндіріске және өнімдерді өткізуге жұмсалатын шығынды кәсіпкер қаржылай пайдадан өтейді. Кәсіпорын рынокта өнімді өткізіп (жұмысты орындап, қызметтер көрсетіп), белгілі бір ақшалай қаражат алады. Оны өнімді сатудан алынған қаражат немесе жалпы ақшалай түсім деп атайды. Шаруашылық қызметке жұмсалған алғы төлемдердің бәрі түгелімен сатудан алынған қаражат есебінен өтеледі, осы арқылы олардың өндірісінің залалсыздығы қамтамасыз етіледі. Бірақ бұл аз, кәсіпкерлер бұл орайда пайда (таза табыс) да алуға тырысады. 

