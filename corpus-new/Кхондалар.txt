Кхондалар, кандха (өзд. атауы – куиенджа) — халық. Үндістанның оңтүстігіндегі Орисса, Бихар штаттарының кейбір аудандарын мекендейді. Ориссада 920 мың адам тұрады. Жалпы саны 2 млн. адам (1995). Антропология жағынан кхондалар аз ғана еуропалық аралас қара нәсілдің оңтүстік үндістандық тобына жатады. Діни наным-сенімі жағынан кхондалар екіге бөлінеді. Таяу уақытқа дейін алғашқы рулық қарым-қатынас едәуір сақталып келген таулы өңірдегі кхондалар анимистік дінді, ал жазық жерді мекендейтіндері индуизм дінін ұстанады. Таулы жердегі кхондалар дравид тілдері тобына жататын куи тілін сақтап қалған. Жазық жердегі кхондалардың басым көпшілігі хинни тілінде сөйлейді. 19 ғасырдың ортасына дейін кхондаларда адамды құрбандыққа шалу салты болған. Кейін келе адам орнына мал шалатын болды. Кхондалар әр алуан әлеуметтік топқа, касталарға бөлінеді. Ория халқының жер иелері кхондаларды аяусыз қанап келген. Кхондалардың басым көпшілігі ірі жер иелеріне жалданып еңбек етеді, шахталар мен кеніштерде жұмыс істейді. 

