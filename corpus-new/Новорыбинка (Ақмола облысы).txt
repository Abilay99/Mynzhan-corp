Новорыбинка — Ақмола облысы Ақкөл ауданындағы ауыл, Новорыбин ауылдық округі орталығы. Аудан орталығы – Ақкөл қаласынан оңтүстік-шығысқа қарай 25 км, Шортанды көлінің жағасында орналасқан. Іргесін 1887 жылы Ресей мен Украинадан келген шаруалар қалаған. Тың және тыңайған жерлерді игеруге байланысты 1954 жылы құрылған “Новорыбинский” астық кеңшарының орталығы болды. 1996 жылдан Новорыбинкада құрамында сүт, шұжық, макарон өнімдерін шығаратын цехтары, диірмен мен наубайханасы бар ЖШС жұмыс істейді. 

