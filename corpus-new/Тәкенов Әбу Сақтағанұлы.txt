Тәкенов Әбу Сақтағанұлы (20.2.1930, Ақтөбе облысы Темір қаласы – 17.8.1997, Алматы) – ғалым, тарих ғылымының докторы (1987), проффессор (1989). 1953 жылы қазіргі әл-Фараби атындағы Қазақ ұлттық университетінің тарих факультетін бітіріп, 1958 жылға дейін Ақтөбе облысы Қобда ауданындағы орта мектепте оқу ісінің меңгерушісі, директор қызметтерін атқарды. 1959 жылы әл-Фараби атындағы Қазақ ұлттық университетіне оқытушы болып, көрнекті ғалым Е.Бекмахановтың жетекшілігімен Азамат соғысы тұсындағы Қазақстанның қоғамдық-саяси өмірін зерттеумен шұғылданды. 1964 – 92 жылы университеттің Қазақстан тарихы кафедрасында аға оқытушы, доцент, профессор қызметтерін атқарды. 1993 жылы осы университетте деректану және мұрағаттану кафедрасының ашылуына ұйтқы болды және оның меңгерушісі болып еңбек етті. М.Тынышбаев, Т.Шонайұлы, М.Шоқай, С.Аспандияров, С.Қожанов секілді қайраткерлердің мұраларын жариялауға алғашқылардың бірі болып ден қойды.  

