Шұға, Шоға — Орта жүз Уақ тайпасынан тарайтын ру. Шежіре деректеріне қарағанда, Шұғадан Сарыбаян, Сарыша, Бәйімбет, Мұрат және Сіргелі аталары өніп-өскен. Ал этнограф М. Мұқановтың жазбалары бойынша, Шұғадан Еліс, Мүлкіс деген 2 ата тарайды. Шұға ұрпақтары Қазан төңкерісіне дейін жазда Шар, Ащысу, Шаған және Ертіс өзендері бойлары мен Сарқыт, Әлжан тауларын жайлап, қыста Қоянды, Қазалы, Қарауылшоқы, Байтемір, Шат қыраттарын, Сарыбұлақ озені бойын, Қарасор көлдерін қыстаған. Шұғаның ұраны—Жаубасар. Таңбасы—Х (ашамай).  

