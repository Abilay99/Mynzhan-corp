Исатай Шахатұлы Сүйеубаев (1913, Маңғыстау ауданы Тиген ауылы – 1947, Астрахан облысы Володар ауданы Бестөбе деген жерге қойылған; 1993 жылы 17 шілдеде сүйегі туған жеріне әкелініп, қайта жерленді) – Ұлы Отан соғысына қатысып, аңызға айналған ерлік жасаған даңқты жауынгер. Ол 21-автоматшылар ротасында қызмет еткен. 1942 жылы 19 қарашада басталған Сталинград түбіндегі қарсы шабуылда танк десантшылары құрамында жау шебін бұзу ұрысына қатысты. Громки хуторы жанындағы бекіністерді бұзуда айрықша тапқырлық танытып, көзге түскен. Ленин орденімен марапатталған. Кезінде Сүйеубаевқа ақындар Сәттіғұл, Л.Канцельсон, М.Массович жыр арнады.   

