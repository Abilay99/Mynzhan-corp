Аглопорит — кеуек құрылымды жасанды құрылыс материалы.  Агломераттау торында сазды жыныстарды немесе көмірді байыту және жағу кезінде шыққан қалдықтарды (шлак, күл) термиялық әдіспен өңдеп, алынған түйіршіктерді майдалау (фракциялау) жолымен дайындалады. Аглопорит жеңіл құйматас (аглопорит құйматас) дайындауға және жылу сақтайтын төсем ретінде қолданылады.  Жылу өткізгіштігі 0,1 — 0,22 ккал/(м/сағ/0С) 0,12 — 0,26 Вт/(мК). Қазақстанда Аглопорит өндірудің технологиясы 1955 жылы Ғылым Академиясының Құрылыс материалдары ғылыми-зерттеу және жобалау институтында жасалды. Соның негізінде 1965 жылы Алматы облысы Боралдай кентінде Аглопорит цехы салынып, онда майда Аглопорит (5 — 10 мм және 10 — 20 мм, орташа тығызд. 650 — 850 кг/м) шығарылды. Цех кейін Талғар қаласына көшірілді. 1960 — 1980 жылдары Қазақстанда Аглопорит Алматы, Қарағанды облыстарында өндірілді.  

