Гранитогорск — Жамбыл облысы Меркі ауданындағы кент, Андас батыр ауылдық округі құрамында.  Аудан орталығы – Меркі ауылынан оңтүстік-шығысқа қарай 25 км-дей, ауылдық округ орталығынан 12 км, Алматы – Ташкент автомобиль жолынан оңтүстікке қарай 12 км жерде, Аспара өзені жағалауында, тау аңғарының ішіне орналасқан. Жақын темір жол стансасы – Шалдуар (18 км).  Гранитогорскде гранит өндіретін карьер, автомобиль жөндейтін кәсіпорын, Қазақ Минералдық шикізаттар ғылыми-зерттеу институтының экспедициясы, негізгі мектеп, мектеп-интернат, аурухана, т.б. мекемелер бар. 1932 жылы Ташкент геология институтының "Гранитная гора" деп аталатын экспедициясы зерттеп қорғасынның орнын тапқан. Сөйтіп, қорғасын кенін тапқан экспедицияның есімі берілген. 1945 жылы Гранитогорск шахтасы жұмыс істей бастады. 1949 жылы шахтаның жұмысы қызған шақта елді мекен құрылды. Мұнда орыс ұлтының өкіледрі көп болды. 1945-1953 жылдары бұл кәсіпорын Қырғызстан Республикасының Қарабалтадағы аса құпиялы тау-кен комбинатына қарады. 1952 жылы Гранитогорск поселкелік кеңесі ашылып, Қазақстанға қарады. 1997 жылы кент Андас батыр ауылдық округіне қарады. 

