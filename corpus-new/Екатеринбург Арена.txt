Орталық стадион (ӘЧ-2018 күндері Екатеринбург Арена) — Екатеринбургтегі ірі спорттық кешен. Стадионның іргесі 50-жылдары қаланды. Бұған дейін де бұл жерде спорттық алаңдар болған, 1900 жылы "Велодром" атты әмбебап алаң тұрғызылды. Онда спорттың бірнеше түрінен түрлі жарыстар өткізіліп тұрды.  1925 жылы бұл арена жабылды да, 1928 жылы В. И. Ленин атындағы жүгіру жолдары бар жаңа футбол стадионы салынды. Бұл стадионды Свердлов облысының футбол клубтары 50-жылдарға дейін пайдаланды. "Ескіріп кетті, адамдар өміріне қауіп төндіреді" деген себеппен ол стадион бұзылып, 1953 жылы қазіргі Орталық стадионның құрылысы басталды. 

