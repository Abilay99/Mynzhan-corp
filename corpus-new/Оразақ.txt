Оразақ (шамамен 1700 – 1780) – қарақалпақ батыры, әрі биі. Оразақ қарақалпақ халқының жеке ел болып қалыптасуында, көршілес қазақ, өзбек және Ресеймен қарым-қатынас жасауда көрнекті рөл атқарған. Әбілқайыр ханмен бір мезгілде Ресейге бодан болуды қалап, орыс елшісі М.Тевкелев арқылы келіссөз жүргізген. 1731 ж. қараша айында Ресей патшасына жазған хатында “Мен қарақалпақ старшинасы Оразақ батыр қолымды қойып, мөрімді бастым”, – дейді. 1731 ж. 9 желтоқсанда Қарақалпақ ордасынан Қайыпхан және бас мүфти Мұрат шейх бастаған елшілер М.Тевкелевпен сөйлесуге жіберілді. Ол 1732 ж. 10 ақпанда М.Тевкелевке Хиуа ханымен ұрыс жүргізіп жатқанын хабарлап, одан көмектесуін сұраған.  1741 ж. поручик Гладышев Сыр бойындағы “Адам-ата” маңында Қарақалпақтың үш белгілі биімен кездескенін және соның бірі Оразақ екенін естелігінде жазған. Ал ағылшын саудагері Гок 1742 жылдың 1 тамызында Оразақ батырдың көмегіне сүйеніп, қамқорлығын көргенін айтады.   

