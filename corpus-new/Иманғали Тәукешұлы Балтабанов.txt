Балтабанов Иманғали Тәукешұлы (10.04.1925, Ақтөбе облысы Қобда ауданы Көкөткел ауылы -26.02.1945, Польша, Ополе қ. Флосте дер.) - екінші дүниежүзілік соғысқа қатысушы, сержант, пулеметшілер расчетінің командирі. Қазақ. Бастауыш мектепті бітіргеннен кейін малшылар бригадасында, «Ударник» ұжымшарында трактор жүргізуші болып жұмыс істеді. 1943 ж. Қобда ауданы әскери комиссариатынан әскер қатарына шақырылды. Пулеметшілер курсын бітіргеннен кейін Ленинград түбіне жіберілді. 1945 ж. 25 қаңтарда Оппельн қ. (қазіргі Ополе қаласы, Польша) тұсында Одер өзенінен өтіп, арғы жағалаудағы Одерфельддер. үшін болған ұрыста пулеметімен жаудың ондаған әскері мен офицерін жойды. Осы ұрыста жау дзотынан атылған оқ Кеңес әскерлерін жер бауырлап жатуға мәжбүр етті. Балтабанов жараланғанына қарамастан жау дзотына қарай гранатаны амбразураға лақтырып, ерлікпен қаза тапты. Осы ерлігі үшін Балтабановқа КСРО Жоғары Кеңесі Төралқасының Жарлығымен Кеңес Одағының Батыры  атағы берілді (10.4.1945). Ол Ленин орденімен, бірнеше ме дальдармен марапатталды. Ополе қаласынан оңт.-батысқа қарай 28 шақырым жердегі Флосте деревнясында жерленді. Туған ауылындағы көшеге Балтабанов есімі берілді. 

