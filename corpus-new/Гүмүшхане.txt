Гүмүшхане ( түр. Gümüşhane) немесе Аргируполис  – Түркиядағы Гүмүшхане илінің басты қаласы. . Tрабзон қаласының оңтүстігінен 115 км қашықтықта Понт Альпінің оңтүстік баурайында орналасқан. Халық саны 30 мың адам (2000 жылғы халық санағының нәтижесі). Түрік және грек атауларындағы сөздің түбірі бір – күміс мағынасын береді. Түрік тіліндегі атау «күміс үй», грек тіліндегі қала атауы «күміс қала» ұғымын береді.  Византия дәуірінде қала Тея (грек тілінде Θεια) аталып, Халдия епархиясының құзырында болды. XVI ғасырда Византия Дизаних (грек тілінде Τζανιχα) бекінісінің маңында күміс кен орны табылғаннан кейін қала қарқынды түрде өркендей бастайды.  1546 жылы қалада шақа сарайы салынады. 1644 жылы күміс өндіру 7 мың кг-ге дейін жетеді. Қала халқының басым көпшілігін гректер құраған. Орыс-түрік соғысы кезінде қала екі рет орыстардың қоластына өткен.  1846 жылы қаланың атауы Гүмүшхане болып ресми түрде қабылданады.  1914 жылы қалада 3 мың ғана адам өмір сүріп, тұрғындарының жартысын гректер құраған.  1923 жылы Бірінші дүниежүзілік соғыстан кейін қаланың грек тұрғындары Грекияға қоныс аударуға мәжбүр болады.  

