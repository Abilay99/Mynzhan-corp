Нганасандар  (өз атаулары ня, бұрынғы атауы авам самоедтер, вадей самоедтер, самоедтер – тавийлықтар) – Ресей Федерациясы құрамына кіретін Қиыр Шығыстағы Таймырды (Долган-Ненец автономиялық округі) мекендеген халық. Жалпы саны шамамен 1 мыңнан астам (2001). Үлкен моңғол нәсілінің байкал типіне жатады. Орал тіл шоғыры самоди тобындағы нганасан (тавгий) тілінде сөйлейді. Нганасандар Таймыр түбегіне оңтүстіктен келген самоди тілдес тайпалардың жергілікті көне халықтармен араласуы нәтижесінде 17 ғасырда қалыптасқан. Кейіннен эвенкілер мен долгандардың жекелеген топтары да Нганасандар құрамына енген. Дәстүрлі кәсіптері аңшылық пен балық аулау болған. 19 ғасырдың 2-жартысынан бастап марал шаруашылығы кең түрде дамыған. Негізгі тұрғын үйлері тайга мен тундрада тұратын халықтардікіне ұқсас чум болған. Киімдері (сыртқы, аяқ киімі) көбіне марал терісінен тігіледі. Нганасандар бірнеше рулардан құралған. Қазіргі уақытта Нганасандар ана тілдері мен дәстүрлі мәдениетін жоғалта бастаған.  

