Көкекшөп (лат. Gymnadenia) – сүйсіндер тұқымдасына жататын көп жылдық шөптесін өсімдіктер туысы. Еуразия мен Солтүстік Американың қоңыржай белдеулерінде кездесетін 10 түрі белгілі. Қазақстанда Ертіс өзенінің бойында, Алтай аймақтарында өседі. Шалғынды жерлерде, орманды алаңдарда, ағаш, бұта, жыңғылдардың арасында өсетін 1 түрі – масалы көкекшөп (G. conopsea) бар. Оның биіктігі 25 – 65 см, өсімдік түйіні саусақ салалы қалақша тәрізді болады. Сабағы бұдыр, 4 – 7-ден топталған жапырақтары кезектесе орналасқан. Гүлшоғыры қалың, көп гүлді масақ, оның ұзындығы 6 – 15 см, ені 2 см. Гүлжарнағы ұзынша, үшкір, төменгі бөлігі гүлінен ұзындау немесе соған тең, ал жоғарғысы – қысқалау, гүлдері қызғылт, қызғылт көк түсті. Гүлсерігінің сыртқы жапырақшалары ұзынша домалақ, мұқыл, үш жүйелі келеді. Гүлтепкісі имек орақша. Маусым – шілде айларында гүлдеп, жемістенеді. Қалампыр, ванилдің исі шығатын хош иісті гүлдері ұсақ жәндіктерді өзіне тартады.  

