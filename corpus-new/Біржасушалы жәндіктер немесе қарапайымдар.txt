Жануарлар дүниесі біржасушалы және көпжасушалы болып екі тармаққа жіктеледі. Біржасушалы жәндіктер- денесі бір ғана жасушадан (клеткадан) тұратын, көпшілігі микроскоп арқылы ғана көрінетін организмдер. Оларды қарапайымдар деп те атайды. Құрылысы қарапайым сияқты болғанымен, бір жасушаның ішінде асқорыту, тынысалу, заталмасу, қозғалу, көбею, сыртқы әсерлерге жауап беру сияқты кез келген тіршілік иесіне тән тіршілік белгілері үздіксіз жүріп жатады. Қарапайымдардың көптеген түрлері жаңбырдан пайда болатын іркінді су, шалшықтан бастап, көл, теңіз, мұхитқа дейінгі су қоймаларында кездеседі. Топырақта мекендейтіндері де аз емес. Жануарлар мен адамның ішкі мүшелерінде ( қанда, ішекте, бауырда және т.б. ) паразиттік тіршілік ететіндері де бар. Жай көзге көрінбейтін қарапайым жәндіктердің бар екені XVII ғасырға дейін ғылымда белгісіз болды. 1665 жылы өзі жасаған микроскоппен голландиялық ғалым Антони ван Левенгук (1632-1723) аталық жыныс жасушасын зерттегеннен кейін ғана қарапайым жәндіктердің түрлері ашыла бастады. Қазіргі кезеңде қарапайымдардың 70 мыңға жуық түрі белгілі. Мекен ортасы және құрылысы. Органикалық заттары мол тұщы суқойманың әр жерінен алынған су тамшыларын микроскоппен қарағанда қарапайымдардың бірнеше түрін көруге болады. Олардың көпшілігі өсімдік шірінділері мол, ақпайтын іркінді суларда, тоғандарда, көпдерде тіршілік етеді. Олардың сыртқы пішіндері де әр алуан. Эвгленаның дене тұрқы 0,05 мм шамасында, алдыңғы ұшында жіңішке жіп тәрізді талшығы болады. Ал вольвокстың сыртқы пішінінің жалпы көрінісі шар тәрізді. Микроскоппен қарағанда ол шардың іркілдек қоймалжың зат екенін, сол қоймалжыңның бет жағында (әрқайсысының құрылысы эвгленаның денесімен ұқсас) көптеген жеке жасушалар орналасқанын байқауға болады. Әр жасушаның пішіні алмұрт тәрізді, алдыңғы жағында сыртқа шығып тұратын екі талшығы бар. Құрылысы бірдей және талшықтар болғандықтан, эвглена мен вольвокс талшықты қарапайымдар тобына біріктіріледі. Жарық жерде бұлардың түсі жасыл болады, қараңғы жерде жасыл түсі жойылады. Амеба мен еркін тіршілік ететін арцеланның дене пішіні тұрақты емес, үнемі өзгеріп тұрады. Амебаның бір мезгілде бірнеше жері бұлтиып шығады. Содан кейін созыла ұзарып, ұшы доғал өскін пайда болады. Бұл өскін жасушаның бір жерінде түзіліп, тұрақтамайды, ол жерден жоғалып, басқа жағында пайда болады, сөйтіп үнемі осылай өзгереді. Арцеланның да төңкерілген тостағанша тәрізді бақалшағынан сыртқа шығатын дене бөлігі амеба тәрізді үнемі өзегереді. Біресе түзіліп, біресе жоғалып тұратын осы өсінділерді жалғанаяқтар дейді. Олар (амеба мен арцелла) өсімдік тамырына ұқсас болғандықтан, қарапайымдардың ішінде тамыраяқтылар тобына біріктіріледі. Кірпікшелі кебісшенің пішіні кебіске ұқсайды. Дене тұрқы 0,2 миллиметрдей, алдыңғы жағы доғал, артқы жағы сүйір болады. Дене пішіні тұрақты. Сыртында жалпы саны 2000-2500-ге жуық ұсақ, қысқы кірпікшелер шығып тұрады.Қарапайымдар денесінің сырты жарғақша (мембрана) тәрізді өте жұқа қабықпен қапталған. Оның іші қоймалжың іркілдек зат цитоплазмаға толы болады. Цитоплазмада ядро, жиырылғыш вакуоль, асқорыту вакуолі сияқты тынысалу және басқа тіршілік процестерін жүзеге асыратын органоидтар орналасады. вглена цитоплазмасында жарық бар кезде хлорофилл дәндері пада болатн тақташалар, яғни хлоропластар бар. Эвгленаның талшығы, амебаның жалғанаяқтары, кірпікшелі кебісшенің кірпікшелері де жасуша ішіндегі цитоплазманың жарғақшасы арқылы сыртқа шығатын өсінділері болып табылады. Сонымен цитоплазма- біржасушалы қарапайымдар денесінің, яғни жасушасының тіршілік әрекеті мен процестері жүретін орта. Қозғалуы. Эвгленаның талшығы өте жіңішке болғанымен, сырты цитоплазманың тығыз, жұмсақ, жұқа қабығымен қапталған. Іші цитоплазмаға толы және жасушадағы цитоплазмамен қатынасады. Ал цитоплазма іркілдек, үнемі қозғалыста болатындықтан, оның толқыны сатылап, талшық ішіндегі цитоплазманы да толқытады. Осы толқыннан бүкіл талшық ирелеңдеп, кейде бұрғы тәрізді бұралып, үздіксіз қозғалыста болады. Талшықтың су ішіндегі осындай толқынды қозғалысы эвгленаның орын ауыстырып, әр түрлі бағытта жүзуін қамтамасыз етеді. Сонымен эвглена талшық арқылы қозғалады. Амеба мен арцелла жасушасының әр жерінде уақытша пайда болатын жалғанаяқтары арқылы жылжып қозғалады. Кірпікшелі кебісшенің кірпікшелері де денедегі цитоплазманың өсінділері екені айтылды. Бұл кірпікшелер цитоплазманың толқынды қозғалуынан біркелкі ырғақпен сәл қиыс толқиды. Олардың үйлесімі толқуы кірпікшелердің ілгері, кейін, жан-жаққа бұрылып жылжуын қамтамасыз етеді. Тітіркенгіштігі. Кез келген тіршілік иесі сияқты біржасушалы қарапайымдар сыртқы ортадан өз тіршілігіне  қолайлы қажетті жағдайлардың немесе қолайсыз қауіпті жағдайлардың әсеріне белгілі бір әрекет арқылы жауап береді. Мысалы, пішен бактерияларды көп жиналған сулы ортада суға ерітінді түрінде ерекше заттар бөледі. Осы маңайға таяп келген кірпікшелі кебісшеге сол ерітінді әсер етеді де, ол бактериялар көп жиналған жерді оңай табады. Кебісше пішен  бактерияларымен қоректенеді. Ғалымдар қарапайымдар өсірілген су тамшысын заттық шыныға және оның қасына таза су тамшысын тамызған. Қарапайымдары бар тамшының тамызған. Қарапайымдары бар тамшының ішіне бар түйір ас тұзын салып, екі тамшының арасын су жолағымен қосқан. Ұлғайтқыш әйнекпен бақылағанда қарапайымдардың тұз салынған тамшыдан таза су тамшысына өтіп жатқаннын байқаған.  Тек қарапайымдар ғана емес, кез келген жануардың сыртқы ортада болатын түрлі әсерге белгілі бір әрекет түрінде жауап беруін тітіркенгіштік дейді. Осы қасиеті арқылы қарапайымдар өз тіршілігін сақтай алады. Қоректенуі. Біржасушалылар негізінен дайын органикалық заттармен (нәруыз, көмірсулар және май тәрізді заттар) қоректенеді. Сондай-ақ олардың ішінде фотосинтез тәсілімен де қоректенетіндері бар. Жарық жоқ көлеңке немесе қараңғы жерлерде эвгленаның жасыл түсі жойылады, сөйтіп ол жануар тәрізді қоректенеді. Органикалық заттардың ерітіндісін бүкіл денесімен сіңіреді. Амеба жалғанаяқтарымен қоректі (мысалы, бактерияларды) қоршап, орап алады. Одан соң қорек жасуша қабықшасы арқылы цитоплазмаға түсуп, қорытылады. Ал кірпікшелі кебісше денесінің  алдыңғы жағында ортасына қарай аузы болады. Оған қысқа түтікше тәрізді жұтқыншақ жалғасады. Ауыз төңірегіндегі көптеген кірпікшелер үнемі қозғалып, су ағынын туғызады. Ағынмен келген қорек ауыз арқылы жұтқыншаққа түсіп, одан цитоплазмаға өтеді. Цитоплазмадан асқорыту сөлі бөлініп, қоректі қоршайды. Бұдан көпіршік түрінде асқорыту вакуолі түзіледі. Онда ас қорытылады. Вакуольдің ішінде сөлдің әсерімен қоректің күрделі органикалық заттары ( нәруыздар, майлар, көмірсулар) ыдырап, жай заттар пайда болады. Олардың ерітіндісі сорылып, қайтадан цитоплазмаға өтеді. Мұнда жәндік жасушасының  өзіне тән нәруыз, май, көмірсулары тәрізді органикалық заттар түзіліп, организмнің тіршілігіне жұмсалады. Тыныс алуы. Біржасушалы қарапайымдар суда еріген оттегімен тыныс алады. Ол жасуша цитоплазмасына қабықша арқылы өтеді. Оттегінің әсерімен күрделі органикалық заттар жай заттарға ыдырайды. Мұның нәтижесінде энергия бөлініп шығады. Ол организмнің тіршілік әрекеттеріне жұмсалады. Зиянды калдық заттардың сыртқа шығарылуыБәржасушалы қарапайымдардың цитоплазмасында бір-екі жиырылғыш вакуольдер болады. Бұл вакуольдерде зиянды қалдық заттардың ерітіндісі жиналады. Вакуоль осындай ерітіндіге толған соң жасуша жарғақшасына жылжып келеді де жиырылады. Сол арқылы ішіндегі ерітінді сыртқа шығады. Біржасушалылардың қабықшасы арқылы цитоплазмаға сырттан үнемі өтіп келетін судың артық мөлшері де жиырылғыш вакуольдер арқылы сыртқа бөлінеді. Жасушада түзілген көмірқышқыл газы дененің қабықшасы арқылы тікелей сыртқа шығарылады. Көбеюі. Біржасушалылардың көпшілігі жыныссыз жолмен көбейеді. Жыныссыз көбею жәндік жасушасының екіге тең бөлінуі арқылы жүреді. Мысалы, эвглена мен амебада ядро екіге бөлінеді. Бөлінгеннен пайда  болған ядролар жасушаның екі жағына барып орналасады. Тек  осыдан соң ғана жасуша бөліне бастайды. Эвгленаның бұрынғы талшығының қатарында екінші талшық өсіп шығады. Сөйтіп ұзынынан тік бөлінудің нәтижесінде екі жас эвглена пайда болады. Амеба да дәл солай бөлінеді. Тек онда бөліну процесі көлденеңінен жүреді. Инфузория- кебісше жыныссыз жолмен көбейеді. Жыныссыз көбеюге кіші ядро қатысады. Ең алдымен кіші ядро бөлініп, дененің алдыңғы және артқы жағына ажырап орналасады. Одан соң үлкен ядро бөлінеді. Соңында жасуша ортасынан бунақталып, екіге ажырайды да, екі жас кебісше пайда болады. Пайда болған екі жас инфузория- кебісшенің әрқайсысында жетіспейтін органоидтары, яғни жиырылғыш вакуольдің біреуі, аузы, кірпікшелердің біраз бөлігі және тағы басқалары жаңадан түзіледі.Инфузория- кебісше жынысты жолмен көбейгенде екі кірпікшелі кебісше ауыз саңылауы жағымен түйісіпп, біраз жүреді. Осы кезеңде әр кебісшенің кіші ядросы екіге бөлініп, екі кіші ядро түзеді. Үлкен ядро еріп, жойылып кетеді. Бір кебісшенің жаңадан пайда болған кіші ядролар сыңары екіншісінің кіші ядросының сыңарымен қосылып, осы кебісше цитоплазмасында қалады. Екі кебісше осылай кіші ядроларын алмастырылған соң айырылады. Әрқайсысының денесінде үлкен ядро қайта түзіледі. Ядроның жанаруы кебісшенің тіршілігін жалғастыра түсуге мүмкіндік береді. Қарапайымдардың тіршілігін сақтауға бейімделуі. Судың температурасы төмендеген немесе су қоймасының суы кеуіп, құрғап кеткен жағдайларда эвглена талшығын тастап, амеба мен кебісше қозғалысын тоқтатады да денелері жұмырланады. Сыртын қалың қабық қаптайды, сөйтіп тыныштық күйге көшеді. Қолайсыз жағдайларын қорғайтын бұл қабықшаны циста дейді (грекше: "цистис"- қаптама). Цистаға оранып жатқан кезде олар желмен ұшып немесе басқа жануарлардың денесіне жабысып таралады. Қолайлы жағдай туғанда жәндік цистадан шығып, тіршілігін одан әрі жалғастырады. 

