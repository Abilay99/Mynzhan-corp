Құлажон қорықшасы - республикалық маңызы бар мемлекеттік табиғи-зоологиялық қорықша. 1967 жылы Шығыс Қазақстан облысы Самар (қазіргі Көкпекті ауданы) ауданында ұйымдастырылған. Аумағы 46 мың га. Қорықша саны азайып бара жатқан сүтқоректілерді қорғауда маңызды рөл атқарады. Қорықша Зайсан қазаншұңқырының солтүстік-батысында орналасқан Құлажон өзенінің төменгі ағысындағы аңғар мен Қызылқұм құмды массивінің басым бөлігін алып жатыр. Шығысында Бұқтырма бөгенімен шектеледі. Жер бедері желдің әсерінен түзілген жазық және бекімеген құмшағылдардан тұратын -аккумулятты жазық; аллювийлі-эрозиялы террасалардан тұратын Құлажон жайылмасында әр түрлі шөптесін өскен шалғын, құмшағылдардың арасында жағалауында қамыс пен қоға өскен Қазнақ, Қамбар-Қарасу, т.б. кішігірім көлдері орналасқан. Қорықшада 200-ге жуық жоғары сатыдағы өсімдіктер өседі. Олардың көбісі қияқ, таспашөптер, жусан, сораң т.б. шөлдала өсімдіктері; бұталардан - жүзгін, алақоржын, дәуір аршасы, Қызыл кітапқа енгізілген ақ түкті таспашөп, Мейер шоқгүлі, т.б. өседі. Кәдімгі қарағайдың сирек тоғайы кездеседі. 

