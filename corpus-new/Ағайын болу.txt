Ағайын болу(Ағайындасу) - туыстасу, жақындасу, бауырласу. Қандық жағынан туыстығы болмаса да, бір-біріне өте жақын адамдардай араласып, туысқан адамдарша «торқалы той мен топырақты өлімде» ауыртпалықты бірге көтерісетін жандар. Әлбетте, дәстүрлі ортада ондай адамдардың өмір сүретін кеңістігі, шаруашылық қарекеті ортақ немесе жақын, селбестік пен жәрдемдесуді талап ететін жүйе болғандықтан бір-біріне «тәуелді» тіршілік еткен. Көбінесе шаруашылыққарекетінде селбесіп, көмектеседі, бір-біріне сеніммен, сыйластықпен қарайласады. Ағайын болудың арнайы қалыптасқан жора-жосыны жоқ. Осыган ұқсас салт тамыр болысу ер адамдар арасында ғана және мекені шалғай жандар арасында болады және бұл қарым-қатынас түрінде ер азаматтар ғана емес әйелдер, бала-шағалары да ағайын тәрізді болып кеткен отбасымен етене жақын араласады, қатынас нормаларын бекем ұстанады.   

