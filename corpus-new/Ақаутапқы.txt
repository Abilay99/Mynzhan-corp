Ақаутапқы, дефектоскоп — металдар мен металл емес бұйымдар ақауын оларды бүлдірмей анықтауға арналған құрал немесе қондырғы. Ол магниттік ақаутапқы, рентгендік ақаутапқы, ультрадыбыстық ақаутапқы, электр индуктивтік ақаутапқы, түтікшелі ақаутапқы. т.б. болып ажыратылады. Ақаутапқы қол аспабы, лабораториялық аспап немесе тұрғылықты қондырғы түрінде жасалады. Ал кейбір ақаутапқылар едәуір жылдамдықпен қозғалып бара жатқан бұйымдардың ақауларын (мысалы: прокаттау процесіндегі құбырлардың) не өзі үлкен жылдамдықпен қозғалып бара жатып (мысалы: рельстік ақаутапқы т.б.) қозғалмай тұрған бұйымдардың ақауларын анықтай алады. Жоғары температураға дейін қыздырылған бұйымдарды бақылауға арналған ақаутапқы да бар.  

