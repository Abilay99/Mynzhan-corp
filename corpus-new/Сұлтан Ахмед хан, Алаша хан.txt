Сұлтан Ахмед хан, Алаша хан (1465/ 66-1503/04) - Моғолстан ханы. Жүніс ханның баласы. 1484 ж. әкесінен бөлініп, аралат, жарас, калучи т. б. жергілікті тайпаларды бағындырып, Моғолстанның шығ. бөлігінде билік құрды. Қашғар мен Жаркентті қол астына қарату мақсатымен қазақ хандарымен бірігіп, Дулат әмірі Мырза Әбу Бәкірмен соғысып, оны жеңе алмады. Қалмақтардың (ойраттардың) Моғолстанның шығыс аймағына жасаған шабуылына тойтарыс беріп, оларды қатыгездікпен аяусыз қырып-жойды. 1503 ж. Мұхаммед Шайбанимен соғыста жеңіліске ұшырады.Абай «Біраз сөз казактың түбі айдан шыкканы туралы» еңбегінде С. А. х-ды Ахмет хан есімімен атап, 16 ғ-дың әдеби ескерткіші «Бабырнамадан» ол туралы тарихи деректер келтіреді. С. А. х-ның қалмақтарды көп шауып, аяусыз қырғаны жайлы айтады. Сондықтан да қалмақтар рақымсыздығына қарай «мынау бір аласын болды ғой»деп, Алашахан атандырыпты, - дейді ақын.   

