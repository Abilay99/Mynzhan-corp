 Төменарық — Қызылорда облысы Жаңақорған ауданындағы ауыл, Төменарық ауылдық округі орталығы.  Тұрғыны 4069 адам (2009 жылдың мәліметі). Код КАТО — 434063100. Аудан орталығы – Жаңақорған кентінен солтүстік-батысқа қарай 25 км жерде орналасқан. Іргесі 1930 жылы қаланған. 1978 – 1996 жылдары бау-бақша өсірумен айналысатын “Алмалы” кеңшарының орталық болған. Кеңшар негізінде Төменарықта шаруа қожалықтары құрылды. Төменарықта Алпамыс батыр батырдың жары – Гүлбаршынның Көккесене күмбезі орналасқан. Төменарық жайлы ең ежелгі мәліметтер Әмір Темірдің 1400 – 1401 жылдардағы Жарлығында жазылған. Атақты Сығанақ қаласына Сырдариядан тартылған арықты қазуға 10 000 адам қатыстырылып, ол арық - Түменарық деп аталыпты. Мұнан кейінгі мәліметтер орыс саяхатшыларының жазбаларында кездеседі. Қазіргі Төменарық ауылы тұрған орынға орыс переселендері қоныстанып  елді  мекенге айналған.  Алғашқыда ол елді мекен Герасимовка деп аталған.  Сөйтіп 1874  жылы Төменарықта алғашқы мектеп ашылған. 1901 – 1905 жылдары Орынбор – Ташкент темір жолы салынып, бұл жерде станция ашылған. Сол уақытта Төменарықта 4 жылдық мектеп, 5 кірпіш заводы, 2 әк заводы, су жинайтын мұнара болған. Қазан төңкерісінен кейін 1942 жылдарда темір жол бастауыш мектебі болған. 1929 жылы ауылдық совет құрылып, оған осы аймақтағы ауылдардың ( қазіргі Екпінді, Сунақата, Елтай, Қожамберді, Красная-звезда ) барлығы қараған. Ауылдық совет 1929 – 1993 жылдары өз жұмысын жүргізген. 1993 жылғы желтоқсаннан бастап ауылдық округ әкімшілігі құрылып, жұмыс істеп келеді.Ауылдық округтің қамтуында 12632 га жер бар. Оның ішінде Төменарық ауылы 2504 га жерді алып жатыр. 10128 га жер ауылшаруашылығы мақсатындағы жерлер. Өздігінен су шығатын жер болмағандықтан сонғы жылдары егін егу күрт азайып кетті. Халық негізінен мал ұстаумен, бюджеттік мекемелерде  және вахталық тәсілмен үлкен компанияларда жұмыс істеумен айналысады. Төменарық ауылында туып өскен, еңбегімен елге танымал болған азаматтар көптеп саналады. Олардың ішінде: Төменарық ауылдық округінде  734 отбасы, 4360 адам бар. Олар 714 тұрғын үйде тұрады. Көшелер саны 30, олардың ұзындығы 18,7 км. Ауылдық округте 2 мектеп, 5 бала бақша,  15 орындық аурухана, емхана,  почта бөлімшесі, темір жол станциясы, ауылдық клуб, кітапхана, спорт мектебінің филиалы, АТС, 22 шаруа қожалығы, 15 жеке кәсіпкер, 3 дербес  ауыз су жүйесі жұмыс істейді.  Ауылда  3 кафе, 1 шағын базар, 10 дүкен, 1 монша бар  Төменарық каналы – Жаңақорған ауданындағы жасанды су арнасы. Төменарық ауылының оңтүстік-шығысындағы Қандыарал көлінен (Сырдария жайылмасында) басталып, Қожамберді ауылына дейін созылып жатыр. Ұзындығы 1,7 км, су өткізу мүмкіндігі 3 м³/с 

