Қумая - Сілеті алабындағы өзен. Ақмола обл. Ерейментау ауд. жерімен ағады. Ұз. 92 км, су жиналатын алабы 2250 км кв., орташа жылдық су ағымы 3 м куб/с. Бастауынан Алтынтау тауының солт. беткейіндегі бұлақтардан алып, Сілеті өзенінің оң саласы - Кедей өзеніне құяды. Жалпы ұз. 76 км болатын 28 саласы бар. Ірілері: Жарық, Едіге, Ақтасты, Торғай, т.б. Жоғ. ағысында арна жағалауы жарқабақты өңірмен өтеді. Орта ағысында аңғары кеңейіп жағалауы жайпақ сипатта болады. Төменде сайлы жыралы жермен өтеді. Арнасында жыл бойы су болады. Өзен бойында Жарық, Елтай, т.б. елді мекендер орналасқан.   АТАМЕКЕН: Географиялық энциклопедия. / Бас ред. Б.Ө.Жақып. - Алматы: "Қазақ энциклопедиясы", 2011. - 648 бет.  ISBN 9965-893-70-5 

