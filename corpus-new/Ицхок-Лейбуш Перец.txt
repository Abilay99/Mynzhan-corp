Перец Ицхок Лейбуш (30. 5. 1851, Люблин воеводствосы, Замостье қ.,— 3. 4. 1915, Варшава)—еврей жазушысы. Сауда қызметкері семьясында туған. Ол алғашқы өлеңдерін көне еврей тілінде жазды (1875). Перец Ицхок идиш тіліндегі «Мониш» (1888) атты поэмасы жарияланған соң, 1889 ж. Варшаваға көшіп келіп, еврей қауымы арасында жұмыс істеді. Перец Ицхоктің шығармалары әр түрлі жанрда жазылған. Ол «Ескі базардағы түнде» (1907), «Өкіндірген бұғауда» (1908) атты драмаларын, «Семья бақыты», «Тоқымашының махаббаты» т. б. новелла, әңгімелерін жариялады. Шығармаларының негізгі тақырыбы — адамды қанауды жою, әйелдер мен балалардың правосы т. б.  

