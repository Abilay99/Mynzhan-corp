Иесіз мүлік, азаматтық құқықта – меншіктенушісі жоқ (мысалы, меншіктенуші иеліктен ерікті түрде бас тартқан ретте) немесе меншіктенушісі белгісіз мүлік. Сондай-ақ, талап етілмеген жүктер, пошталық жолданымдар (сақтаудың белгіленген мерзімі өтіп кетуіне орай), талап етілмеген олжа, т.б. иесіз мүліктер болып табылады. Әдетте, иесіз мүлікті жергілікті қаржы органы есепке алады. Есепке қабылдаған күннен бастап бір жыл өткеннен кейін (меншік иесі келмесе) қаржы органының өтініші бойынша сот иесіз мүлікті не мемлекеттің меншігіне береді, не оны иеленуге уәжі бар дәмелі ұйымдарға, жекелеген азаматтарға табыстайды. Азаматтық заңнама бойынша — меншік иесі жоқ, сондай-ақ меншік иесі белгісіз мүлік, зат, не меншік иесі меншіктену құқығынан бас тартқан зат. Иесіз қозғалмайтын мүліктер мен заттарды мемлекеттік тіркеу жүргізетін органдар жергілікті атқарушы органның мәлімдеуі бойынша есепке қабылдайды.   

