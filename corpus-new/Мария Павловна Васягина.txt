Мария Павловна Васягина (14 желтоқсан 1929 жылы, қазіргі Мордовия, Краснослободск ауданы, Синяково деревнясында) – биология ғылымдарының кандидаты (1959 жылы). Қазақ Мемлекеттік Университетін (1952 жылы, қазіргі Қазақ Ұлттық Университеті) бітірген. 1956–88 жылдары Қазақстан Ғылым Академиясының Ботаника институтында кіші, аға ғылыми қызметкер (1956–88 жылдары), бөлім меңгерушісі (1976–86 жылдары) болды. Оның негізгі ғылыми-зерттеу еңбектері микология мәселелеріне арналған. Васягина Қазақстанда өсетін саңырауқұлақтардың таралу тәртібіне талдау жасап, микрофлораның республика жерінде қалыптасу тарихын зерттеді. Саңырауқұлақтардың 88 туысы, 607 түрі, 125 формасына ғылыми сипаттама берді. Васягина саңырауқұлақтардың әр түрлі жүйелілік жіктелімін салыстыра отырып, 126 жаңа түрін анықтады. Қазақ КСР-і Мемлекеттік сыйлығы лауреаты (1987 жылы).   

