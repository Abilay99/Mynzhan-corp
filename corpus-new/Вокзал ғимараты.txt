Вокзал ғимараты - сәулет өнері ескерткіші. Темір станциясында 1901—05 жылы Орынбор—Ташкент темір жолын салған кезде тұрғызылған. "Кірпіш" сәулет өнері стилімен іргетасқа кірпіш өріліп, темір шатырмен жабылған бір қабатты ғимарат. Төбесі төрт жағына еңістетіле жабылған.  Жоспары "Г" тәрізді бірнеше бөлмелерді қамтитын бұл кешенді екі негізгі бөлікке бөлуге болады. Бас қасбеті ассимметрия үйлесімде. Күту залы қасбеті бойынша ризалитпен арка-терезелер арқылы бөлінеді де, шатыр астындағы жиек қабырғаға жалғасады. Негізгі кірер есікке ағаш террасалар бекітілген. Қасбет әшекейіне кірпішті қалаудың түрлі тәсілдері қолданылған. Жиек қабырғасы мен ғимараттың бұрыштары негізгі қабырғалардан сәл шығарылған. Олардың кірпіштерінің кеуектеп қалануы ескерткішке ерекше әсемдік береді.   

