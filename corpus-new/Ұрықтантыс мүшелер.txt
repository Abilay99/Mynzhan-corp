Ұрықтантыс мүшелер — тек эмбриогенезде ғана жетіліп, ұрықтың дамуын қамтамассыз ететін уақытша мүшелер. Гаструляция процесінің соңына қарай, ұрық жапырақшалары толық дамып жетілген кезде, олардын шеткі жақтарында тұлғалық қатпар пайда болып, ұрық жапырақшаларын: ұрықтық және ұрықтантыс бөлімдерге бөледі. Ұрық жапырақшаларының ұрықтық бөлімінен эмбрионның денесін құрайтын ұлпалар, мүшелер, мүшелер жүйелері, ал ұрықтантыс бөлімінен — ұрықтантыс мүшелер (ұрық қабықтары): сарыуыз қапшығы, қағанақ (амнион), несепқабық (аллантоис), сірқабық (сероза) және бүрліқабық (хорион) дамиды.   

