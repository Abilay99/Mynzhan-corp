Әшімхан Тоқтасынұлы Қанаев (3.1.1959 ж. т., Жамбыл ауданы Қаратөбе а.) – ғалым, биология ғылымы докторы (2002). Қазақ мемлекеттік университетін (қазіргі ҚазҰУ) бітірген (1981). 1981 – 91 ж. Микробиология және вирусология институтында аға лаборант, аспирант, кіші ғыл. қызметкер, ғылыми қызметкер, 1991 – 94 ж. Қазақ-түрік университетінде доцент, биология және микробиология кафедра меңгерушісі, 1995 – 2003 ж. Қазақ мемлекеттік университетінде докторант, доцент, микробиология кафедрасының меңгерушісі. 2003 жылдан Қазақ аграрлық ун-тінде Біліктілікті арттыру ин-тының директоры. Негізгі ғыл. еңбектері микробиология және биотехнология мәселелеріне арналған. Металл кентастарынан пайдалы құраушыларды бактериологиялық сілтісіздендіру әдісімен алу технологиясын, Қазақстанның техногендік экожүйесіндегі микробиол. процестердің рөлін, т.б. зерттеді. Осы мәселелерге арналған 2 монографияның және қазақ тіліндегі 3 оқулықтың авторы. “Қазақ Энциклопедиясы”, 9-том  

