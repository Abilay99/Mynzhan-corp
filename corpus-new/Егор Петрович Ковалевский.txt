Егор Петрович Ковалевский (18.6.1809; кейбір деректерде 1811, Украина, Харьков губерниясы Ярошевка селосы – 2.10.1868, Ресей, Санкт-Петербург қаласы) – орыс саяхатшысы, жазушы, қоғам қайраткері, Санкт-Петербург ғылым академиясының құрметті мүшесі (1857). Ковалевский Орта Азия мен қазақ даласын аралаған сапарын суреттеп, отаршылдыққа ұшыраған елдердің ауыр жағдайын баяндады. Ол Исатай Тайманов бастаған көтеріліс пен Махамбет Өтемісұлының ақындық қайраткерлігі туралы жазды. Ол Ш.Ш.Уәлихановпен де жақсы таныс болып, Орыс географиялық қоғамында бірге қызмет етті. Уәлихановтың Қашқарияға саяхатын Ковалевский де қайталады. Ковалевский туралы Ф.И.Тютчев, М.Е.Салтыков-Щедрин, т.б. шығармалар жазды.  

