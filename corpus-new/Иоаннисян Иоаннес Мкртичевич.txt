Иоаннисян Иоаннес Мкртичевич (26. 04. 1864, Вагаршапат, — 29. 09. 1929, Ереван) — армян ақыны. Шаруа семьясында туған. Москва университетінің тарих–филол. факультетін бітірген (1888). 1912 жылға дейін мұғалім болды. Иоаннисян Октябрь революциясын қуана қарсы алып, жаңа өмір құруға белсене араласты. Арм. ССР Халкомы жанында Заң шығару комиссиясында қызмет атқарды (1922 жылдан). Үш рет «Өлеңдер» жинағын шығарған (1887, 1908, 1912). Оның шығармаларының негізгі тақырыбы — бостандыққа шақыру. О. Туманян, А. Исаакиянның творчествосына көп ықпал етті. Иоаннисян — махаббат («Мен сені сүйдім» т. б.), табиғат («Концерт», «Күз» т. б.) лирикаларының шебері. 

