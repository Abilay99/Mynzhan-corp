Лу Синь (шын аты-жөні — Чжоу Шужэнь) (25.9.1881, Шаосин қаласы — 19.10.1936, Шанхай қаласы) — қытай жазушысы, қоғам қайраткері, қазіргі қытай әдебиетінің негізін салушы. Шығармалары 1911 жылдан жариялана бастады. “А-Кьюдің ақиқат тарихы” повесі, “өран”, “Сенделістер”, т.б. әңгімелер жинақтары, сатиралық өлеңдер кітабы, ертегілер жинағы, публицистикалық кітаптары жарық көрген. “Қытай прозасының қысқаша тарихы” атты зерттеуінде демократияшыл ұлттық әдебиетке талдаулар жасалған. Таңдамалы әңгімелер жинағы қазақ тілінде шықты (1951, 1958). 

