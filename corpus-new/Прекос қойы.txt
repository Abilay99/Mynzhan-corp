Прекос қойы (фр. precoce — ерте, тез жетілетін) — тез жетілгіш, етті-биязы жүнді қой тұқымы. 19 ғ-дың аяғында Францияда рамбулье саулықтарын ағылшынның ұзын жүнді лейстер қошқарларымен будандастыру арқылы шығарылған. Қой тұқымы Еуропаның көптеген елдері мен Солтүстік Африкада өсіріледі. Кеңес Одағына 1926 — 31 ж. Германиядан әкелінген. Прекос қойы ірі, дене бітімі берік, шоқтығының биіктігі қошқарларында 70 — 80, саулықтарында 65 — 70 см болады. Қошқарлары 100 — 110, таңдаулылары 150 кг-ға дейін, саулықтары 55 — 60, таңдаулылары 115 кг-ға дейін салмақ тартады. Ересек қойлардың таза еті 50 — 54%, қошқарлардан 8 — 10 кг, ең іріктеулілерінен 14 кг-ға дейін, саулықтардан 3,8 — 4,2 кг, ең іріктеулілерінен 10 кг-ға дейін жүн қырқылады. Таза жүн шығымдылығы 45 — 50%, талшығының ұзындығы 7,0 — 10 см, жіңішкелігі 58 — 64 сапада (20,6 — 27,0 мкм). Саулықтарының төлшеңдігі 140 — 150%. 6 айлық қозыларының салмағы 40 — 45 кг-ға дейін жетеді. Прекос қойы биязы жүнді қой тұқымдары арасында ет өнімділігі, тез жетілгіштігі және төлшеңдігінің жоғарылығымен, ал жүн өнімділігі мен сапасының салыстырмалы түрде төмендігімен ерекшеленеді. Қазақстанда Прекос қойы тұқымы қазақтың биязы жүнді қойы мен қазақтың арқар-мериносы тұқымдарын шығаруда пайдаланылған.   

