Кәпен, канкриния (ағылш. Cancrinia) – астралылар тұқымдасына жататын көп жылдық шөптесін өсімдіктер туысы.  Орталық Азияда тараған 30-ға жуық түрі белгілі. Қазақстанда өзендер мен көлдердің жағалауларындағы құмды және құмдауытты топырақты жерлерде, тауалды беткейлердің тастақты-қиыршықтасты бөліктерінде өсетін 2 түрі (Сарбас кәпен, тілшіксіз кәпен) бар. Бұлардың биіктігі 2 – 10 (20) см, жіңішке діңгекті тамыры болады. Сабақтары қысқа, сыртын сұр түсті киіз сияқты түктер басқан. Жапырақтары ұзынша немесе жұмыртқа тәрізді. Гүлдері түтік тәрізді, қос жынысты, сары түсті. Олар себет гүлшоғырына топталып, сабағының ұшында жеке-жеке жетіледі. Мамыр айынан тамызға дейін гүлдеп, жемістенеді. Жемісі – призмаға ұқсас тұқымша, айдаршасы болады.  

