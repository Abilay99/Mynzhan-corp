Ғали Темірболатұлы Әбетов (1922-1976), әдебиет зерттеуші. Филология ғылымының кандидаты (1960). Қазақ әдебиеті тарихына байланысты көптеген зерттеулер жазды. М. Әуезовтің редакциясымен шыққан 6 томдық «Қазақ әдебиеті тарихының» 1-2-томдарын жазуға қатысты. «Қазақ әдебиетінің библиографиялық көрсеткішін (1917-1946)» құрастырып, оған Әуезовтің шығармаларын енгізді. «Абайдың саяси сатираларының идеялық-көркемдік ерекшеліктері» деген тақырыпта кандидаттық диссертациясында М. Әуезовтің ұлы ақын туралы зерттеулерін кеңінен пайдаланды, пікірлеріне сілтеме жасап, ой өрбітті. Әуезов «Қайта туған халықтың әдебиеті» деген мақаласында «жазушылармен тізе қосып, білекке-білек жалғасып, қатар жасасып келе жатқан» сыншыларымыздың қатарында Әбетовті де атаған.   

