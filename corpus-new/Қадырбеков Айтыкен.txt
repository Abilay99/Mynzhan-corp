Қадырбеков Айтыкен (1909, қазіргі Павлодар облысы Баянауыл ауданында – 26.12.1941) – қайраткер. 1927 ж. Солтүстік Қазақстан орман техникумын, 1929 ж. Мәскеудегі Бүкілодақтық кәсіподақтар мектебінің қайта дайындау курсын бітірген. 1929 – 33 ж. Павлодар ауыл шаруашылық жұмысшылары одағы округ комитетінің нұсқаушысы, Екібастұз ет-сүт кеңшары жұмысшылар комитетінің төрағасы, Украинадағы Тульчин қаласында 19-атты әскер полкінде қызыл әскер болды. 1933 – 39 ж. Қазақстан ет-сүт кеңшарлары одағы ОК-нің мәдениет бөлімінің меңгерушісі, Қазақ КСР-і кеңшарлар халық комиссарының 1-орынбасары, 1939 жылдың қазанынан 1941 жылдың желтоқсанына дейін халық комиссары қызметтерін атқарды. Ұшақ апатынан қаза тапқан.    

