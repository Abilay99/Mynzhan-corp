Қодас, енеке - (як) қуыс мүйізді, күйіс қайыратын мал.  Отаны Тибет болып есептеледі. Қодас жабайы жөне қолға үйретілген түрінде де кездеседі. Биік таудың малы, суыққа төзімді, бүйірі, бауыры, бөксесі ұзын (70-90 см) қалың жүнді. Басы үлкен, мүйізі ұзын, әрі жұмыр, шоқтығы биік, түсі қара-қоңыр, қара. Бұқасы - 340-400 кг, сиыры - 230-280 кг салмақ тартады. Сүті аз (500 кг-ға дейін), бірақ майлы (7-9%). Қодас пен үй сиыры буданының еркегі ұрпақ бермейді де ұрғашысы ұрпақ береді. Екінші және үшінші ұрпақ буданының сүттілігі біршама жоғары - 2500 кг-ға дейін майлылығы 5-5,5% сүт береді. Қодас Орта Азияның таулы аймақтарында, Гималай тауы мен Моңғолияның солтүстігінде кең таралған. 

