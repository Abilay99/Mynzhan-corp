Әбсаттар Қарымсақов (1910 – 15 тамыз 2001) — еңбек және соғыс ардагері. Қызылорда облысы, Сырдария ауданы, № 3 ауылда туған.  1910 жылы Қарымсақ пен Ұрқия шаңырағында дүниеге келген. Қызылорда совхоз техникумын тәмамдады, механик (1938),  Ленинградтағы Киров атындағы 1-әскери-жаяу әскер училищесін бітірді (1941).   Облыста колхозды алғаш ұйымдастырушының бірі. Қызылорда тәжірибе шаруашылығында дақыл өсірумен айналысты, кейін бригадир, шаруашылық басшысы болып  қызмет атқарды. Содан соң  қолына кетпен ұстап аты аңызға айналған «Шиелі», «Қырықбайтақ» және  «Қос апан» сияқты үлкен каналдарды кетпенмен қазуға жұртты жұмылдырып, аңызақ, ашық далаға мол су жеткізді. Бидай егіп, жоңышқа өсірді, ауқымды шабындықтар мен жайылымдықтар жасап, елді еңбекке баулып,  аса қиын тығырықтан алып шықты.  Ә.Қарымсақов Ұлы Отан соғысы басталғанда туған жерін қорғауға аттанды. Ленинградтағы Киров атындағы 1-әскери-жаяу әскер училищесін ойдағыдай бітірген бойы 1-Украина майданына жөнелтілді. Онда барған соң атқыштар взводының командирі болып тағайындалды. Соғыс техникасының, қару-жарағының тілін біліп, оны көздеген нысанаға бағыттауды жетік үйренген. Ол Украина, Польша, Германияда жауынгерлік үлкен жолдан өтті.  Сталинград және Курск үшін болған қан майдандарына қатысты. •«Қызыл жұлдыз» ордені •«Жауынгерлік ерлігі үшін» медалі•«Германияны жеңгені үшін» медалі  •«Ерлігі үшін» медалі •«Мәскеудегі халық шаруашылығы жетістіктері көрмесінің  алтын медалі», басқа да  көптеген жауынгерлік  және мерекелік медальдармен, Құрмет грамоталарымен марапатталды. 

