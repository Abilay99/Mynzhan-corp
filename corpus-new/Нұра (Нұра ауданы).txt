 Басқа мағыналар үшін Нұра (айрық) деген бетті қараңыз. Нұра (2017 жылға дейін -Киевка) — Қарағанды облысы Нұра ауданынындағы кент, аудан және Нұра кенттік әкімдігі орталығы.  Қарағанды қаласының солтүстік-батысында 210 км жерде, Үлкен Құндызды өзені сағасында орналасқан.  Іргесі 1898 жылы қаланған. 1928 жылдан аудан орталығы, 1964 жылы кентке айналды.   Жергілікті тұрғындар саны 1999 жылы 6807 адам (3253 еркек және 3554 әйел) болса, 2009 жылы 5956 адамды (2797 еркек және 3159 әйел) құрады. Нұрада ауданы тамақ өнімдері комбинаты, астық қабылдау пункті, май, нан зауыттары, коммуналдық кәсіпорындар, ауданның тұрмыс қажетін өтейтін комбинат, электр жүйесі басқармасы, автокөлік кәсіпорны, баспахана, балалар бақшасы, 3 орта мектеп, музыка, спорт мектептері, мәдениет үйі, 2 кинотеатр, кітапхана, аудандық аурухана, емхана, дәріхана, санэпидстанса, т.б. мекемелер бар. Ұлы Отан соғысында қаза болған жауынгерлерге Даңқ ескерткіші орнатылған. Тың және тыңайған жерлерді игерушілер (1954–1956) құрметіне тұғырға алғашқы тың көтерушілер тракторы қойылған. Тұрғындары Астана, Қарағанды, Теміртау қалаларымен, Осакаровка кентімен, ауданның басқа елді мекендерімен автомобиль жолы арқылы қатынасады. Жақын темір жол стансасы – Осакаровкаға дейін 81 км. 

