Көкдөнен — Жамбыл облысы Тұрар Рысқұлов ауданындағы ауыл, Көкдөнен ауылдық округі орталығы. Аудан орталығы – Құлан ауылынан батысқа қарай 12 км жерде, бұта аралас бидайық, қияқ, т.б. шөптесін өскен тау алдының қызыл қоңыр, қоңыр топырақты құрғақ дала белдемінде орналасқан. Іргесі 1958 жылы Ленин атындағы қой ұжымшары ретінде қаланған. Оның негізінде Көкдөненде және округке қарасты ауылдарда 2 өндірістік кооператив, 96 шаруа қожалықтары, серіктестіктер жұмыс істейді. Ауылда 4 орта мектеп, клуб, кітапхана, отбасылық-дәрігерлік амбулатория, 2 фельдшер пункт, т.б. мекемелер бар. 

