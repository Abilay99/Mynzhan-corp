Өкпекті, Өкпеті — Тарбағатайдың солтүстік сілеміндегі оқшау тау. Шығыс Қазақстан облысы, Тарбағатай ауданы жерінде, Аягөз және Базар өзендері аралығында орналасқан. Абсолюттік биіктігі 2337 м. Тау батыстан шығысқа қарай 20 – 25 км-ге созылып жатыр. Ені 8 – 10 км.  Өкпекті саздақты құмтастан және конгломераттан түзілген. Оңтүстік беткейі тік, тау етегінен Базар және Аягөз өзендері басталады. Солтүстік беткейі жатық, сай-жыралармен тілімделген.  Баурайында көде, бетеге, қараған, т.б. өседі. 

