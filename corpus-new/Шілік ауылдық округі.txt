Шілік ауылдық округі – Түркістан облысы Отырар ауданының қиыр шығысында орналасқан әкімшілік бөлік. Жер аумағы 0,41 мың км². Округке Шілік және Ескі Шілік ауылдары кіреді. Орталығы – Шілік ауылы. Округ ауданның шығысындағы сайлы-жыралы келген жазық өңірінде теңіз деңгейінен 205—237 м биіктікте орналасқан. Солтүстік-батысында Арыстанды, Құмдай, батысында Көлқұдық қоныстары жайласқан. Солтүстік батысында Қаратөбе (абсолюттік  биіктігі 199 м) төбесі және округтың басқа жерлерінде абсолюттік биіктігі 231 м-ден аспайтын бірнеше төбелер бар.  Жер қыртысы құмды-саздақты аллювийлі топырақтан тұрады. Онда тал шоғырлары аралас астық тұқымдасты шөптесіндер, баялыш, көкпек, бұйырғын, боз жусан басым өскен. Округ аумағымен бірнеше шағын каналдар (арықтар) тартылған. Олар Арыс-Түркістан каналынан басталады. 2009 жылғы санақ қорытындысы бойынша округтегі халық саны 2388 адамды құрайды. 

