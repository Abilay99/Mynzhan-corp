Қобда ауданы – Ақтөбе облысының солтүстік-батысындағы әкімшілік-аумақтық бөлініс. 1929 жылы құрылған. Жер аумағы 14 мың км². Тұрғыны 23 мың адам, орташа тығыздығы 1 км²-ге 1,6 адамнан келеді (2010).  Аудан орталығы – Қобда ауылы. Қобда ауданының жерінің басым бөлігі үстіртті жазық, оңтүстік-батыс бөлігі төбелі-белесті, мұнда әктас, сазды тақтатастан құралған Ақшатау тауы (абсолюттік биіктігі 245 м), оңтүстігінде Әбді тауы (304 м) орналасқан. Ауданның ең биік жері - Құмсай ауылынан оңтүстік-батыста орналасқан тау (324 м).Шығысы мен оңтүстігі бұйратты.Жер қойнауынан құрылыс материалдары барланған. Климаты тым континеттік, қаңтар айының жылдық орташа температурасы -14-16°С, шілдеде 22-24°С.Жауын-шашынның жылдық орташа мөлшері 250-300 мм. Жері негізінен карбонатты қызғылт қоңыр топырақты, оңтүстігінде қиыршықты бозғылт қоңыр топырақты. Үлкен Қобда өзенінің аңғарында шалғынды қоңыр топырақ қалыптасқан.Өсімдік жамылғысы қара жусан аралас бетеге, қызғылт қау, боз, т.б. әр түрлі ксерофитті шөптерден тұрады.Жануарлардан - қасқыр, түлкі, қоян, борсық, қарсақ, сарышұнақ, суыр; құстардан - дуадақ, тырна т.б. мекендейді. Аудан аумағындағы 46 елді мекен 16 ауылдық әкімшілік округке біріктірілген. Ірі елді мекендері:   Ауыл шаруашылығына жарамды жерінің аумағы 1,357 млн. га, егістік 67,5 мың га, шабындық 18 мың га, жайылым 119,6 мың га (2009).Аудан жерімен Орал-Ақтөбе, Мәртөк-Ойыл автомобиль жолдары өтеді. 

