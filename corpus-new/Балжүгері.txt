Балжүгері, шайжүгері, балқұмай (Sorghum cernuum) — астық тұқымдасы құмай туысына жататын бір жылдық шөптесін өсімдік. Ол Оңтүстік Қазақстанның суармалы жерлерінде қолдан өсіріледі. Биіктігі 2—3 м, шашақ тамырлы, сабағы жуандау, өзегі кеуек болады. Жапырағы майда, таспа тәрізді, жиегі аздап бүрілген, тілшесі кірпік тәрізді, ал, гүлшоғыры төмен қарай иілген, масақшаларының қауызы қалың, түкті келеді. Дәні домалақ, құрамында 70-тен аса крахмал бар. Маусым — шілде айларында гүлдеп, шілде — тамызда жеміс береді. Тамыры жақсы жетілген, құрғақшылыққа төзімді, сондықтан оны жемшөп, сүрлем, дән алу үшін егеді. Балжүгері — мал азықтық және тағамдық өсімдік; сондай-ақ, ол спирт өндірісінде қолданылады.   

