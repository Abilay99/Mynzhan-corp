Урумов Тамерлан Михайлович (22.9.1928 ж.т., Ресей, Солт. Осетин АКСР-і, Ардон ауданы Красногор с.) – тау-кен инженері, техника ғылымының кандидаты (1968). Солтүстік Кавказ тау-кен және металлургия институтын бітірген соң Жезқазған тау-кен және металлургия комбинатында телім, шахта бастығы, бас инженер, кеніш директоры, комбинат директорының орынбасары (1951–77), Жезқазған түсті металл кен байыту ғылыми-зерттеу институтының директоры (1977–81), Жезқазған тау-кен және металлургия комбинатының бас инженер, директоры (1981–87), «Жезқазғантүстіметалл» ғылыми-өндірістік бірлестігінің бас директоры (1987–93), «Қазақмыс» мемлекеттік холдинг компаниясының және «Жезқазғантүстіметаллургия» АҚ-ның президенті (1993–95), «Жезқазғансирекметалл» республикалық мемлекеттік кәсіпорынның директоры (1995–96) қызметтерін атқарды. «Исследование эффективности новой технологии подземной добычи руды с применением самоходного оборудования» деген тақырыпта кандидаттық диссертация қорғады. КСРО Мемлекеттік сыйлық лауреаты. 10 –11-сайлауда Қазақ КСР-і Жоғары Кеңесінің депутаты. Қазан революциясы, 2 рет Еңбек Қызыл Ту, «Құрмет Белгісі» ордендерімен, медальдармен марапатталған.   

