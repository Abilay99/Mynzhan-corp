Искендерун (қала) – Түркияның оңтүстігіндегі, Хатай иліндегі қала және аудан. Халық саны 305 мың адам (2008 жыл). Хатай иліндегі ең ірі қала. Жерорта теңізінің Искендерун шығанағының жағалауындағы ірі порт. Қара металлургия өндірісі дамыған. ХVI ғасырда Осман империясының құрамына кіреді. Бірінші дүниежүзілік соғыс бітіп, Сан-Ремода өткен конференциядан кейін қала аумағы Францияның қарамағына өтеді. 1921 жылғы 20 қазанда Франк-түрік келісімшартына сәйкес Александретта санджагы француз мандаты ішінде арнайы автономды әкімшілік аймақ болады. Қалада араб және армяндардан басқа, түрік тұрғындарының саны басым болған. 1938 жылы 7 қыркүйекте Сирияның солтүстік-батысында Александретта санджагының аймағында Хатай мемлекеті құрылып, 1939 жылы 29 маусымда Түркия тарапынан аннексияланады.   

