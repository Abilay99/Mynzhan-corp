Ескелді би - Алматы облысының Ескелді ауданындағы ауыл, ауылдық әкімшілік округ орталығы.  Аудан орталығы - Қарабұлақ кентінен батысқа қарай 11 км жерде, Көксу өзеннің оң жағасындағы бетеге, боз, көде, жусан, айрауық басым өскен қоңыр, қызыл қоңыр топырақты жазық өңірде орналасқан. Тұрғыны 5,7 мың адам (1999).  Іргесі 1927 жылы қаланған. ұжымдастыру кезінде (1930) “Новый мир” және Крупская атындағы ауыл шаруашылығы артельдері “Крупская” қызылша өсіру ұжымшарына бірікті. 2000 жылдан бастап қазіргі атымен аталады. Ауылда шаруа қожалықтары мен өндірістік кооперативтер құрылған.  2 орта мектеп, мәдениет үйі, кинотеатр, аурухана бар. Тұрғындары көрші елді мекендермен автомобиль жолы арқылы қатынасады. Ауыл арқылы мемлекеттік маңызы бар Алматы — Өскемен автомобиль жолы өтеді. 

