Кекіре, немесе гүл кекіре  (гүлкекіре Centaurea) —  бұл күрделігүлділер тұқымдасына жататын өсімдіктердің бір туысы, бұлар бір жылдық та, екіжылдық та, көпжылдық та болып өседі. Кекіренің негізгі түрлері: көк кекіре, қауырсын кекіре, шабындық кекіре, күлтелі кекіре шілде-тамыз гүлдейді. Кекіренің кейбір түрлері әсемдік үшін өсіріледі. Әсемдікке өсірілетін кекіренің негізгі түрлері: көгілдір кекіре, ащы кекіре (немесе кермек кекіре), шабындық кекіресі — ұзындығы 1 м-ге дейін баратын көпжылдық шөптесін өсімдік. Егінжайдың арасында бос қалған жерлерге, аңыздарға, бұта арасына өседі. Көктемнің басынан күзге дейін гүлдеп тұрады. Балды көп беретін өсімдік. Қауырсын кекіре мен егістік кекіре де көпжылдық шөп өсімдігі. Бұлар жаздан бастап, күздің аяғына дейін гүлдеп тұрады. Күлтелі кекіре — екіжылдық шөп өсімдігі, көбінесе шабындықта өседі. Мүйізді кекіре мен көк кекіре — біржылдық шөп өсімдігі. Бұлардың күздік және жаздық түрі болады. Астықтың және зығырдың ішінде арамшөп ретінде өседі. 

