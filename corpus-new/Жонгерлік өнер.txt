Жонгерлік өнер– цирк өнерінің бір түрі; үш немесе онан да көп затты белгілі бір ырғақпен лақтырып және қағып алу машығы. Жонгерлік өнердің алғашқы үлгілері Мысыр (Ежелгі Египет), Грекия, Рим, Қытай, Жапонияда пайда болған. Орта ғасырларда оны француз кезбе артистері (қ. Жонглер) жетілдірген. Қазіргі заманғы циркте Жонгерлік өнердің акробатика, эквилибристика, масқарапаз және аң машықтандыру өнерлерімен ұштастырыла орындалады. Көрсетілу орнына қарай жердегі Жонгерлік өнер, ат үстіндегі Жонгерлік өнер, даршылық өнер, т.б. болып бөлінеді. Шеберлер Жонгерлік өнерді жеке немесе топталып та орындайды. 20 ғасырдағы орыс артисі Э.Растели, қазіргі цирктерде А.Н. және В.Н. Кисс, Аберт жонглерлер тобы, Г.Т. Петровский, Н.А. Ширай, К.М. Никольскийлер, ат үстінде ойын көрсетуші Н.Л. Ольховников – осы өнердің көрнекті шеберлері болып саналады. Ат үстінде, қыл арқан үстінде ойын көрсету секілді Жонгерлік өнердің көптеген түрлері қазақ халқының ұлттық ойындарында ертеден бар. 19 ғасырда Шашубай Қошқарбайұлы, Балуан Шолақ, Зәрубай Құлсейітов, Қара Омар, Ағашаяқ ел арасында Жонгерлік өнерімен аңызға айналған (қ. Жәрмеңке думаншылары). Соңғы жылдары А.Әлжанов, Ж.Исияма, М.Қошмағамбетов, т.б. қазақ циркінің артистері Жонгерлік өнердің шеберлері ретінде танылды.  

