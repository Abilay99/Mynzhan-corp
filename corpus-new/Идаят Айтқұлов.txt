Идаят Айтқұлов (7 мамыр 1925 ж. Керегетас ауылы Төле би ауданында туған) – соғыс ардагері. Ташкент әскери училищесін бітірген (1944). Осы жылы 3-Белорус майданында взвод командирі дәрежесінде соғысқа кірген. Литва, Польша мемлекеттерінің жерін жаудан босатуға қатысқан. 1945 ж. Кенигсберг қамалын алу барысында жараланған. Армия қатарынан ІІ топтағы мүгедек болып босатылған. 1951 ж. Шымкентте мұғалімдер институтын бітіріп, жоғары білім алған. 1950 – 86 ж. партия, Кеңес қызметтерінде болды. Екі рет «Отан соғысы» ордендерімен, 14 медальмен, Қазақ КСР Жоғарғы Кеңесінің «Құрмет грамотасымен» марапатталған. Төле би аудандық ардагерлер ұйымының төрағасы болып 17 жыл істеді. 2001 ж. Қазақстан Республикасының тәуелсіздігіне 10 жылдық мерекесіне орай Президенттің «Алғыс хатын» алған. «Құрмет» орденінің иегері (2003). Төле би ауданының құрметті азаматы.   

