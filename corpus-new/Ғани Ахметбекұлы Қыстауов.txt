Ғани Ахметбекұлы Қыстауов (16.12.1944 жылы туған, Алматы)- кинорежиссер, суретші, аниматоршы, Қазақстанның еңбек сіңірген қайраткері (2002). Алматы училищесін бітірген (1964). Ленинград (қазіргі Санкт-Петербург) театр және кино институтында оқыды. 1969 жылы алғашқы мультипл. фильмі "Аю мен қоянды" түсірді. Оның: "Қазына" (1970), "Үш тілек", (1971), "Бала мен жын" (1974), "Қадырдың бақыты", (1977), "Сыйлық", тағы басқа мультфильм фильмдері бар. Қазақстан Комсомол сыйлық иегері (1978). ҚР Кинематографистер одағының мүшесі. Украинада өткен анимациялық фильмдердің ашық фестивалі қазылар алқасының Арнайы сыйлығының және балалар қазылар алқасының Бас сыйлығының (Львов қаласы,1977), XIX Бүкілодақтық кинофестивальдың Бірінші сыйлығының және Алтын дипломының (Алматы қаласы, 1986), Украинадағы анимациялық фильмдердің ашық фестивалі қазылар алқасының Арнайы сыйлығының (Тернополь қаласы, 1986), Азия, Африка және Латын Америкасы елдерінің Халықаралық кинофестивалі дипломының (Ташкент қаласы, 1986), славяндық және православиелық халықтардың II Халықаралық «Алтын витязь» кинофестивалінің «Қола витязь» сыйлығының және «Славян мәдениетіне сіңірген үлкен үлесі үшін» дипломының (Нови-Сад қаласы, Сербия, 1993), Халықаралық «Хиросима» кинофестивалі дипломдарының (1998, 2002), I Халықаралық «Еуразия» кинофестивалі Гран-приінің (Алматы қаласы, 1998), I Ұлттық «Шәкен жұлдыздары» кинофестивалінің «Шәкен жұлдызы» сыйлығының (Алматы қаласы, 2003), ең үздік «Астана-Бәйтерек» анимациялық фильмі сыйлығының (Астана қаласы, 2005) иегері. Қазақстан Ленин комсомолы сыйлығының лауреаты (1978). «Қазақстан Республикасының тәуелсіздігіне 10 жыл» медалімен марапатталған (2001). Қазақстанның Еңбек сіңірген қайраткері (2002). Үйленген. Жұбайы - Қыстауова Айман Әбжанқызы, Ш. Айманов атындағы «Қазақфильм» АҚ режиссерқұрастырушысы. Қыздары - Жанар (1969 жылы туған), Зарема (1970 жылы туған).   

