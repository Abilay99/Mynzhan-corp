Словения Ұлттық футбол құрамасы — халықаралық футбол жарыстарында Словенияның намысын қорғайтын ұлттық құрама. Басқарушы орган — Словения Футбол одағы. Тарихы Югославия тараған 1991 жылдан бастау алады. 1992 жылдан бастап ФИФА мен УЕФА мүшесі.  Алғашқы Халықаралық ірі турнирге 2000 жылы қатысты. Нидерланд және Бельгияда өткен бәсекеде Испания, Югославия, Норвегия құрамаларымен бір топқа түсті. Әуелі өздерінің бұрынғы отандастары Югославияны 3:0 есебімен ұтып тұрып, алты минутта үш доп жіберіп алды. Әсіресе Златко Захович көзге түсті. Златко Захович екінші турда испандарға да гол соқты, бірақ Словения ұтылып қалды — 1:2. Үшінші турда Норвегиямен 0:0 есебімен тең ойнады да, 1/4 финалға шыға алмады. Арада екі жыл өткен соң Корея мен Жапонияда өткен әлем чемпионатына қатысып, тағы да испандармен бір топқа түсті. Олардан да, одан басқа екі қарсылас — ОАР мен Парагвайдан да ұтылып, бір ұпай да жинай алмастан елдеріне қайтты.  2010 жылғы ОАР-да өткен әлем чемпионатында Алжир, Англия, АҚШ құрамаларымен бір топта ойнады. Әуелі Алжирді 1:0 есебімен ұтып, келесі ойында АҚШ-пен ойнады. 2:0 есебімен ұтып тұрып, екі доп өткізіп алды. Үшінші турда Англиядан кіші есеппен ұтылды да, 1/8 финалға өте алмады. Құрама 2018 жылғы әлем чемпионатына жолдама ала алмаған соң, құраманың бас бапкері боп Томаш Кавчич сайланды. 

