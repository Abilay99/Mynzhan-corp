Зияш Қалауова (1921, қазіргі Кентау қалалық әкімдігіне қарасты Ащысай кеніші – 1952, Алматы) – ақын.  Абай атындағы ҚазПИ-дің (қазіргі Алматы мемлекеттік университеті) филология факультетін бітірген. Алматы облысы мектептерінде көп жыл бойы мұғалім болды.  Өлеңді 30-жылдардан жаза бастады. Ақын шығармаларына халық өмірі, елдің соғыс жылдарындағы ерлігі мен соғыстан кейінгі бейбіт еңбегі арқау болған. «Кавказ шыңында», «Қазақ жастары» атты поэмалары қазақ жауынгерлерінің майдандағы батырлығын паш етеді. Қалауованың «Шолпан» (1941), «Кавказ шыңында» (1946), «Бейбітшілік сүйеміз» (1951) атты өлең кітаптары жарық көрген.   

