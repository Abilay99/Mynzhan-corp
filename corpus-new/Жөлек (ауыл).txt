Жөлек — Қызылорда облысы Шиелі ауданындағы ауыл, Жөлек ауылдық округі орталығы.  Аудан орталығы – Шиелі кентінен солтүстік-батысқа қарай 30 км жерде, Сырдария өзені аңғарындағы қамыс, түйнекөлең, т.б. әр түрлі сораң шөптер өскен шалғынды саздақ топырақты, шөлді белдемде орналасқан.  1999 жылы тұрғындар саны 1548 адам (792 ер адам және 756 әйел адам) болса, 2009 жылы 1611 адамды (798 ер адам және 813 әйел адам) құрады. Іргесі 1943 жылы қаракөл қойын өсіретін “Сырдария” кеңшарының орталығы ретінде қаланған. Оның негізінде 1997 жылдан “Жөлек” акционерлік қоғамы жұмыс істеді.  Орта мектеп, клуб, фельдшер-акушерлік пункт бар. Ауыл тұрғындары көрші елді мекендермен темір және автомобиль жолдарымен қатынасады. 

