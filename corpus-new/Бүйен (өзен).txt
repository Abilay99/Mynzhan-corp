Бүйен, Биен - Қаратал алабындағы өзен. Алматы облысының Ақсу, Сарқан аудандары жерінде. Жетісу (Жоңғар) Алатауының солтүстігіндегі 4000 м биіктіктегі мұздықтардан басталып, таулы  шатқалдардан сарқырай ағып өтеді де, жазыққа шыға ағысы баяулайды. Ұзындығы 120 км, су жиналатын алабы 1200 км. Бастауында ені 150-170 м тар шатқалмен ағады, Қызылту ауылынан төменірек жерде өзен аңғары 500 — 600 м-ге дейін кеңейеді. Жылдық орташа су ағыны 4,05 м/с (Сағабиен ауылы  тұсында). Суы тұщы (150 — 200 мг/л). Жазықта өзен арнасынан тартылған 12 каналмен егістік, бау-бақша жерлері суарылады. 

