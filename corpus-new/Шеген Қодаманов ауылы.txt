Шеген Қодаманов ауылы — Қызылорда облысы Шиелі ауданындағы ауыл, Төңкеріс ауылдық округі орталығы.  Аудан орталығы – Шиелі кентінен шығысқа қарай 14 км жерде, боз жусан, баялыш, көкпек, т.б. шөптесіндер өскен бозғылт сұр, шалғынды сұр топырақты шөлдік белдемде орналасқан.  1999 жылы тұрғындар саны 2789 адам (1417 ер адам және 1372 әйел адам) болса, 2009 жылы 2742 адамды (1368 ер адам және 1374 әйел адам) құрады. Ауыл 1997 жылға дейін "Төңкеріс" деп аталып келді. 1928-1996 жылдары күріш өсіретін Төңкеріс ұжымшарының орталығы болған. Оның негізінде 1997 жылдан Қодамановта ЖШС және шаруа қожалықтары құрылды.  Орта мектеп, клуб, кітапхана, фельдшерлік-акушерлік пункт бар. 

