Бұланты экспедициясы, халық бірлігі және ұлттық тарих жылына орай Жезқазғанда ұйымдастырылған (1998). Тарихи-этнографиялық бұл экспедиция Бұланты шайқасына қатысты Таңбалы Нұра-Білеуті, Қалмаққырылған—Бұланты, Шұбартеңіз—Дулығалы—Ұлытау бағыттары бойынша жүріп өтті. Қалалық мұрағат ұйымдастырған экспедиция жұмысына Қарағанды мемлекет және Жезқазған университетінің археология, этнология және тарих кафедраларының ғалымдары қатысты. Сапар кезінде Қаныш Сәтбаев болжамы бойынша ру басшыларының алғашқы алқалы кеңесі «қазақ» деген халықты өмірге келтірді дейтін Таңбалы Нұрадағы тасқа басылған таңбалар зерделенді, қазақ жасақтарының 18 ғасырда жоңғарларға күйрете соққы берген жерлері — Білеуті, Бұланты, Шұбартеңіз бойы зерттелді.Қалмаққырылған тауындағы қазақ батырлары жерленген биікке ескерткіш белгі орнатылды. Экспедиция жұмысының қорытындысы жайлы ЖезУ (1998) өткізген Марғұлан оқуларында кеңінен хабарланып, жергілікті баспаханадан «Бұланты шайқасы» кітапшасы шығарылды.  

