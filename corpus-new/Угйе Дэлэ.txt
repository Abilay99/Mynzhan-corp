Угйе Дэлэ (т,ж,б - 846) - Ұйғыр қағандығының билеушісі (841 - 46). 840 ж. Ұйғыр қағандығында аймақтың басшы Гюйлу Мохэ бастаған бүлік басталды. Осы бүліктің кезінде жас билеуші Кэси Дэлэ қаза тауып, қағандық тұрғындарының басым көпшілігі Тибет өңіріне ауа көшті. Қытайлар иелігіне қараған бұл өңір ұйғырлары Угйе Дэлені өз билеушісі деп жариялады. Угйе Дэлэ қытай императорынан өзін Ұйғыр қағандығының билеушісі ретінде тануға қол жеткізіп, бүлікшілерге қарсы күрес жүргізді. Қытай императоры оған қолдау көрсетіп, оның халқына 20 мың қап нан жөнелтті. Угйе Дэлэ 100 мың адамнан тұратын әскери жасақ құрды. Бірақ ол қанша тырысқанымен қағандықтың бұрынғы иелігін өз қолына қайтара алмады. Керісінше жазалау шараларын жүргізу арқылы өзіне қарсыластар қатарын көбейтті. Угйе Дэлэ өз қолбасшысы Хуншунның қолынан қаза тапты.  

