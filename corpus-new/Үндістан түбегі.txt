Үндістан түбегі — Оңтүстік Азиядағы түбек. Жер аумағы 2 млн. км². Бұл әлемдегі ең үлкен түбектердің бірі. Жергілікті халқы-үнділер, маратхилер, каннаралар, телугулар, тамильдер. Батысында Арабия теңізімен, шығысында Бенгаль шығанағымен шайылады. Жағалауы аласа, аз тілімденген. Үндістан түбегінде Үндістанның көп бөлігі, Пәкістан және Бангладештің біраз бөлігі орналасқан. Түбектің көп бөлігін аласа Декан таулы үстірті алып жатыр. Үндістан түбегінде темір және марганец кентастары, алтын, түсті металдар, графит, сирек металдар, тас көмір, мұнай, т.б. кен орындары бар. Климаты субэкваторлық, муссондық. Орташа температура қаңтарда 21 — 29С, мамырда 40С-қа дейін. Жылдық жауын-шашын мөлшері 700 — 3000 мм (90%-ы жазғы муссон жаңбырына келеді).  Өзендері — Нарбада, Тапти, Маханади, Годовари.  Тропиктік қызыл және қара топырақта муссондық орман, саванна өседі. Мұнда пілдер, антилопалар, кобралар тәрізді жануарлар мекендейді.  Ірі қалалары — Бомбей, Дакка, Мадрас, Хайдарабад, Калькутта.  

