Мөлдір тастілім - таужыныстардың, минералдардың, қазба көмірлердің құрылыс және құрам ерекшеліктерін микроскоп арқылы зерттеу мақсатында олардың үлгілерінен алынатын өте жұқа тілінді. Мөлдір тастілімді дайындау үшін зерттелмек нысаннан алынған шағын таскертпенің алдын ала жалтыратып өңделген бір жақ жазықтығы байырғы шыны тақташасына жапсырылады да, оның екінші жағы мұқалмас материалдардан дайындалған айналмалы қайрақпен әбден жұқарып мөлдірленгенше егеледі. Таужыныстар мен минералдардан дайындалған мөлдір тастілімдердің жұқалығы — 0,025-0,030 мм, ал қазба көмір тастілімдерінің бұл көрсеткіші 0,005-0,035 мм аралығында.   

