Жұбанов Қайыр Ахметұлы (29.7.1935 жылы туған, Ақтөбе облысы, Темір ауданы) – ғалым, техникалық ғылым докторы (1981). профессор (1983), Қазақстан Ғылым Академиясының корреспондент мүшесі (1989). Мәскеу мұнай институтын бітірген (1958). 1958 – 69 жылдары Қазақстан Ғылым Академиясының Химия ғылымдары институтының аға лаборанты, кіші және аға ғылым қызметкері, 1969 – 76 жылдары Қазақстан Ғылым Академиясының Органикалық катализ және электрхимия институтында лаборатория меңгерушісі болды. 1976 жылдан ҚазМУ-дың катализ және техникалық химия кафедрасының меңгерушісі, сонымен бірге 1992 жылдан ҚазМУ-дің жанындағы Жаңа химиялық технология мен материалдар ғылыми-зерттеу интитутының директоры. Жұбановтың негізгі ғылым зерттеулері мұнайды өңдеу мен мұнай химиясына, органикалық синтезге арналған. Жұбанов майларды өңдеудің, жуғыш заттар мен парфюмериялық-косметикалық препараттар, жанар және жағар бұйымдарды алудың жаңа технологияларын зерттеді. Органикалық және бейорганикалық реакцияларға арналған тиімді өнеркәсіптік катализаторларды жасады. Органикалық және бейорганикалық шикізат негізінде дәрілік препараттарды алды. Шағын зауыттарда балық майын, ланолин, антисептик, таза медициналық тұз, валидол, салицил қышқылын, сахарин, сорбиттерді, т.б. алу технологиясын жасады. Қазақстан Мемлекеттік сыйлығының лауреаты (1974). Гидрирование растительных жиров, А.-А., 1972 (соавт.); Катализаторы гидрогенизации, А.-А., 1975 (соавт.); Моделирование и оптимизация промышленных реакторов с неподвижным слоем катализатора, А., 1998 (соавт.); Металлокомплексные катализаторы с фосфорсодержащими лигандами, А., 2000.   

