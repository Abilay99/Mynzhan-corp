Батманов Игорь Алексеевич (28.10.1906, Украина, Волынск губерниясы Луцк қаласы — 8.1.1969, Бішкек) — ғалым, филология ғылымының докторы (1950), профессор, Қырғызстан Республика ғылым академиясының академигі (1954), Қырғызстанның ғылыми еңбек сіңірген қайраткері (1963). Украина ғылым академиясының жанындағы Шығыстану ғылыми ассоциациясы курсының түрік бөлімінде оқыған (1925 — 27). Ташкент университетінің аспирантурасын бітірген. Қырғызстандағы Тіл, әдебиет және тарих институты директорының орынбасары (1951 — 1954), сол институттың директоры (1954 — 1959), түркология секторының (1959 — 1963), шығыстану бөлімінің (1963 — 1969) меңгерушісі болып қызмет істеген. Батмановтың жалпы түркология мен қырғыз тілін зерттеуге арналған 90-нан астам ғылыми еңбектері бар. 2 рет Еңбек Қызыл Ту және Құрмет белгісі орденімен марапатталған.  

