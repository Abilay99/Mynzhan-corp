Бөріжар қорымы - Түркістан облысындағы ірі зираттардың қатарына Бөріжар қорымын жатқызуға болады.  Топырақтан үйілген обалар Арыс өзенінің сол жағасындағы Қарауылтөбе ауылынан бастап Бадам өзенінің Арысқа құяр жеріндегі Қараспан ( бұрынғы Обручевка ) ауылына дейінгі жерде созылып жатыр. Қорымның алып жатқан жерінің ені 1 - 2 км жетеді. Осы үлкен алқаптағы қорым әр түрлі уақытқа жататын обалар кешенінен, уақыт жағынан бір ірі сілемге кіретін жекелеген қорымдардан тұрады. Қорымның бір бөлігі б.д. 5 - 8 ғасырларда өмір сүрген Жуантөбенің қалалық зиратына тиесілі болса, одан жоғарырақ орналасқан және созылып жатқан қорымдағы катакомбалы жерлеу орындары біршама ерте уақытқа ( б.д.д және б.д. 1 ғғ.) және Қаңлы дәуіріне тән.  

