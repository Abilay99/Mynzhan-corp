Азия және Африка халықтарының ынтымақтастық ұйымы — соғысқа, ядролық қаруға қарсы тұру, отаршылдық қанауды жою, артта қалған елдердің тез жетілуіне көмектесу, бейбіт қатар өмір сүру принциптеріне сүйенген халықаралық қатынастар орнатуды көздеген халықаралық ұйым. Екі құрлықтың қоғамдық ұйымдары өкілдері қатысқан Каир конференциясында (12.1958) құрылды. Үкімет емес ұйым ретінде Біріккен Ұлттар Ұйымы мүшелігіне қабылданды. Алжир, Вьетнам, Ангола, Мозамбик, Гвинея-Бисау тағы басқа елдердегі ұлт-азаттық көтерілістерді қолдауда ұйым елеулі жұмыстар атқарды. 1961 жылы сәуірде Қазақ Комитеті құрылып, алғашқы төрағасы болып Мұхтар Әуезов сайланды. 1955 — 87 жылдары бірнеше форумдар өткізді, Баспа органы ағылшын, француз, араб, орыс тағы басқа тілдерде шығып тұрған “Азия-Африка халықтары” журналы болды. Азия және Африка халықтарының ынтымақтастық 80-жылдардың соңы — 90-шы жылдардың басында өз жұмысын біртіндеп тоқтатты.   

