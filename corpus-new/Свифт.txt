Свифт (ағылшынның SWІFT – Socіety for Worldwіde Іnterbank Fіnancіal Telecommunіcatіon) – Дүниежүзілік банкаралық қаржы телекоммуникациялары қоғамдастығы. 15 елдің банктері банк операцияларын орындауды тиімді ұйымдастыру, ақпарат беру, оны сұрыптау және мұрағаттау (архивтеу) мақсатымен 1973 жылы мамандандырылған акциондық қоғам түрінде құрған. Ресми түрде 1977 жылдан бастап істейді. Бельгияда (Брюссель) орталық кеңсесі, АҚШ-та, Гонконгте (Сянган арнаулы әкімш. ауданы, ҚХР) және Нидерландта аймақтық орталықтары бар. Оларды Директорлар кеңесі басқарады. СВИФТ қызметі Аудиторлық кеңес пен сыртқы аудиторлар тобын басқарады. СВИФТ байланыс жүйесінің енгізілуі банктер арасында тәулік бойына ақпарат алмасуды жолға қоюға, банк операцияларын халықаралық деңгейде стандарттауға, автоматтандыруға, атап айтқанда: адамдардың еңбегін барынша азайта отырып, операциялық шығындарды қысқарту арқылы қағазсыз төлем операцияларын жүзеге асыруға, телекоммуникациялық байланыс желілерінің көмегімен банктер арасында ақпарат алысуды жеделдетуге, банк тәуекелінің түрлерін азайтуға мүмкіндік туғызды.   

