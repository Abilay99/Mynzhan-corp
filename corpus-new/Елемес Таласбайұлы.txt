Елемес Таласбайұлы  (16.9. 1926, Алматы облысы, Райымбек ауданы, Кеген ауылы — 9.6. 2000, Алматы) — домбырашы, күйші. Атасы Еспембет, өз әкесі Таласбай аймағына әйгілі күйшілер болған. Таласбайдың “Жорық”, “Қайран шешем” күйлері Елемес арқылы бүгінгі күнге жетті. Елемес домбыраны 7 жасында әкесінен үйренеді. Оның өз жанынан шығарған тұңғыш туындысы — “Арман-ай” күйі. Сталиндік асыра сілтеу кезінде Елемес ата-анасымен бірге Қытай жеріне қоныс аударады. Шыңжаң өлкесіндегі Гоминьдан үстемдігіне қарсы күреске қатысқаны үшін Елемес 1966 — 76 ж. “мәдениет төңкерісі” науқанының қудалауына ұшырайды. Сол азапты он жылда көрген жапасы оның “Шер тарқатар” күйіне арқау болған. Елеместің Қазақстанның тәуелсіздік алуына арналған “Атамекен”, сондай-ақ, “Күй шақыртқы”, “Кеңес”, т.б. күйлері бар. 1996 ж. Қазақстанға қоныс аударған күйшінің орындауындағы 25 күй 1998 ж. Қазақ радиосының, ал 2000 ж. “Қазақстан-1” телеарнасының алтын қорына жазылып алынды. Сондай-ақ, Елеместің орындауындағы 10 күй 1998 ж. жарық көрген “Жетісу күйлері” жинағына енген.   

