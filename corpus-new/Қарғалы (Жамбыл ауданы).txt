Қарғалы — Алматы облысы Жамбыл ауданындағы ауыл, Қарғалы ауылдық округі орталығы. Аудан орталығы - Ұзынағаш ауылынан оңтүстік-шығысқа қарай 11 км жерде, Ұзынқарғалы өзенінің бойында, Іле Алатауының баурайында орналасқан. Тұрғыны 20 114 адам (2009). Іргесі 1909 жылы шұға фабрикасын салуға байланысты қаланған. Алғашында Қарғалы, 1937 жылдан Фабричный деп аталады. Өндіріс орындарынан “Қарғалы” АҚ (шұға комбинат), асфальт зауытты, сувенирлер шығаратын цех, тұрмыстық комбинат бөлімшесі, бірнеше ӨК, шаруа қожалықтары, т.б. жұмыс істейді. Кентте 4 орта мектеп, шет тілдерін оқытатын ортасы, балабақша, кинотеатр, клуб, мәдениет үйі, кітапхана, аурухана, емхана, фелдьшер-акушерлік пункт, дәріхана, т.б. бар. Фабричныйда 1886 жылы салынған облыстағы ескі мешіттің бірі сақталған. Жақын темір жолы стансасы - Шамалған (32 км). 

