 Басқа мағыналар үшін Ахметов деген бетті қараңыз.   Ахметов Қанат Мұғынұлы (1957) – дирижер, Қазақстан Республикасының еңбек сіңірген қайраткері (1998 жылы).Мәскеу мемлекеттік консерваториясының оркестрлік факультетін (тромбон сыныбы бойынша, 1981 жылы) бітіріп, Ресей мемлекеттік үрлемелі аспаптар оркестрі құрамында стажировкадан (1987 – 88 жылдары) өткен. 1994 жылы  Қазақ ұлттық консерваториясының аспирантурасын  бітірді. 1982 жылдан осы консерваторияда педагогия қызметпен (2000 жылдан профессор) айналысты. 1990 жылдан Қазақ мемлекеттік филармониясына қарасты Үрлемелі аспаптар оркестрінің көркемдік жетекшісі әрі бас дирижері болып, оркестрдің көркемдік-шығармалық деңгейін көтеруге елеулі еңбек сіңірді. Үрлемелі оркестр құрамында гастрольдік сапармен Испания, Франция, Ресей және Тайваньда (1998 жылы), т.б. елдерде болып, халықаралық фестивальдар мен конгрестерде өнер көрсетті. Халықаралық тромбоншылар ассоциациясы (ІTA) мен ЮНЕСКО-ның қолдауындағы дүниежүзілік үрлемелі аспаптар оркестрі ассоциациясының (WASBE) мүшесі. 1995 жылы “Абылайдың жорығы” және “Азия дауысы” атты компакт-дискілері, ал 1996 жылы үрлемелі аспаптар оркестрі бойынша қазақ композиторлары шығармаларын оқу орындарында өтуден жазған еңбегі Австрияда басылып шықты.  

