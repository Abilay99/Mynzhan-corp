Зейнел Ғабиден, әл-Омскауи (1881, Ақмола облысы, Көкшетау ауданы, бұрынғы Саға ауылы – 1920, Ақмола облысы, Көкшетау ауданы, бұрынғы Сиыршы ауылы) – жазушы. Алғаш Қызылжарда (Петропавл) оқып, кейін Уфада Ғалия медресесін бітірген. Еліне оралып, 1916 жылы Сиыршы ауылында қазақ балалары үшін мектеп аштырған. Қазақ халқын мәдени-ағарту жұмысына, отырықшылыққа шақырды. Зейнел Ғабиденнің негізгі еңбегі “Насихат қазақия” Уфада жеке кітап болып шықты (1909). Бұл кітапқа автордың мәдени-ағарту саласындағы тілек-талаптары мен ана тілін ардақтау, сөз өнерін дамыту туралы ойлары енген. Сонымен бірге Зейнел Ғабиден бұл еңбегінде қазақ әдебиеті мен шешендік өнерді өркендету ісіне Абайды үлгі етіп ұсынады.   

