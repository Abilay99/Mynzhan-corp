Будухтар (өздік атауы — будуг) — Әзірбайжан Республикасының шығыс бөлігіндегі Конахкенд және Хачмас аудандарын мекендейтін аз санды этникалық топ. Будухтар еуропа нәсілінің кавказ тобына жатады. Бұрын кавказ тілдері шоғырының солтүстік-шығыс тобындағы лезгин тілдері тобына жататын будух тілінде сөйлеген. 1926 жылғы халық санағының мәліметі бойынша, будух тілінде екі мыңдай ғана адам сөйлепті. Қазіргі кезде Будухтар түгелдей Әзірбайжан тілінде сөйлеп, өздерін сол халықтың өкіліне жатқызып жүр. Жазуы мен әдебиеті де Әзірбайжан тілінде. Будухтар ислам дінінің сүннит ғұрпын ұстанады. Дәстүрлі кәсібі — егін шаруашылығы, бау-бақша өсіру. Қосымша мал шаруашылығымен де айналысады. “Қазақ Энциклопедиясы”, ||-том  

