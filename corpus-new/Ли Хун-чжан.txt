Ли Хун-чжан (1823 жыл 15 ақпан, Аньхой - 1901 жыл 7 қараша, Пекин) - Қытайдың мемлекет қайраткері, дипломат.  Ауқатты феодал-помещиктің отбасында туған. Тайпин (1850-1864) және Няньцзюнь көтерілістерін (1853-1868) басуда үлкен рөл атқарды. Халық қозғалысын басуда Англия, Франция, АҚШ әскери күштерінің көмегіне сүйенді. 1896 жылы Ли Хун-чжан жапон агрессиясына қарсы орыс-қытай әскери қорғаныс одағы туралы және Қытай-Шығыс темір жолын салуға Ресейге концессия беру туралы Ресеймен жасырын шарт жасасты. 1901 жылы ол Қытайдағы ихэтуан көтерілісін басуға бағытталған «қорытынды протоколға» қол қойды. 

