Жолбарыс Сұлтан Елшіліктері – Жолбарыс сұлтанның Абылай хан тапсырмасымен Ресейге, Қытайға барған елшілік сапарлары. Жолбарыс сұлтан (туған-өлген жылы белгісіз) Абылай ханның немере інісі, сол кездегі қазақ хандығының ішкі, сыртқы саясатында үлкен рөл атқарған. Өкінішке орай оның жеке өмірі, қызметі туралы мәліметтер сақталмаған. Жолбарыс сұлтан Абылай ханмен бірге Қалдан Сереннің (Цэрен) қолында тұтқында болып (1742 – 43), кейін оның сенімді өкілі ретінде елшілік тапсырмаларын орындаған. 1743 жылы күзде құрамында 4 адамы бар Қазақ хандығы елшілігі Ресей империясының Тобыл бекінісінде болып, Тобыл әкімшілігімен сауда қарым-қатынасы жөнінде келісімге қол жеткізді. 1758 жылы Ресей патшасы Елизавета Петровнаға жіберілген елшілік сапар да сәтті аяқталып, патша тарапынан Абылай ханға арнайы грамота мен сыйлықтар жіберілді. 1760 жылы Жолбарыс сұлтан Абылай хан тапсырмасымен Орынбор әкімшілігінде болды. 1761жылы Қытайда болған сапарында  Жолбарыс сұлтанның дипломатиялық шеберлігі жоғары бағаланып, оған сыйлықтар тапсырылған. Қазақ энциклопедиясы  

