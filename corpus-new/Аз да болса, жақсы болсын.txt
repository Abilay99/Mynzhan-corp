«Аз болса да, жақсы болсын» - В. И. Лениннің 1923 жылы 29 ақпанда, науқастанып жатқанда айтып жаздырған ең соңғы мақаласы. Оны 2 наурызда қайта қарап, баспаға жіберуге нұсқау береді. «Правданың» 4 наурыздағы 49-нөмірінде тұңғыш рет жарияланды. Бұл «Біз Жұмысшы-шаруа инспекциясын қайтадан қалай құруымыз керек?» – деген еңбегінің жалғасы. Ленин мақаласында мемлекет аппаратты жетілдіру міндеттеріне айрықша назар аударды. Өйткені жаңа құрылған кеңестік аппаратында көп кемшіліктер байқалды. Бюрократтық орын алды, мемлекет жұмысқа еңбекшілердің қалың бұқарасы жеткіліксіз тартылды. Ленин мемлекеттік, шаруашылық, мәдени тағы басқа мекемелердің қызметіне күнделікті бақылау жасайтын үлгілі аппарат құру үшін Жұмысшы-шаруа инспекциясын Орталық бақылау комиссиясымен біріктіріп, партияның таңдаулы күштерін осы аса маңызды іске жұмсауды, бұған алдыңғы қатарлы жұмысшыларды және даярлығы мол, білімді кадрларды тартуды ұсынды. Ленин Коммунистік партия мен Кеңес мемлекетінің назарын ірі ауыр өнеркәсіп құрудың қажеттігіне аударды. Жұмысшы табы ірі өнеркәсіпті жасағанда шаруалармен екі арадағы берік одаққа сүйенуге тиіс деп ескертті.  

