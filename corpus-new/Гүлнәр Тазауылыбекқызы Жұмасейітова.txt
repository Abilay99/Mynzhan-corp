Гүлнәр Тазауылыбекқызы Жұмасейітова (17.5.1968 ж.туған, Алматы) -театр және балеттанушы, өнертану кандидаты (1999). Алматы хореография училищесін (1986), Ташкент өнер институтын (1993), Әдебиет және өнер институтының аспирантурасын (1997, профессор Б.Құндақбайұлының жетекшілігімен) бітірген. 1986 - 88 ж. Қазақ академиялық опера және балет театры группасында биші, 1993 -94 ж. "Түркістан-пресс" ақпараттық агенттігінде редактор, 1997 жылдан Әдебиет және өнер институтының театр және бейнелеу өнері бөлімінде ғылыми қызметкер, 2000 жылдан осы институттың ғылыми хатшысы. Ұлттык балет өнерінің мәселелері туралы мақалалары мерзімді баспасөз беттерінде жарық көрді. "Жігер" фестивалінің лауреаты (1984), Мәскеу қаласында өткен 12-Бүкіл дүниежүзілік жастар мен студенттер фес-тивалінің дипломанты (1985). 

