Словактар — ұлт, Словакияның негізгі халқы. Жалпы саны 5,4 млн., көпшілігі Словакияда, 1,5 млн-ға жуығы Венгрия, Румыния, Польша, АҚШ, Канада, т.б. елдерде тұрады. Словак тілі (Үндіеуропа тіл шоғырының батыс славян тобы) чех тіліне жақын. Католик дінін ұстанады. Археологиялық деректерге қарағанда словак тайпасы бүгінгі Словакия жеріне б.з. 4 — 5 ғ-ларында келген. Шығу тегі жағынан чехтарға туыстас словактар  6 — 8 ғ-ларда аварлардың ықпалында болды. 9 — 10 ғ-ларда словак, чех тайпалары Ұлы Моравия мемлекетінің құрамына енді. Венгрлер жаулап алғаннан кейін жүздеген жылдар бойы чехтардан бөлініп, Венгр мемлекетінің құрамында қалды. Словактар 1918 — 92 ж. Чехословакия құрамында өмір сүрді. 1992 ж. 1 қыркүйекте словактар Словак Республикасын құрды. 

