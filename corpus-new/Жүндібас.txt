'Жүндібас, эпилазия (Epіlasіa) – күрделігүлділер тұқымдасына жататын бір жылдық шөптесін өсімдіктер туысы. Қазақстанда шөлді аймақтардың құмды, батпақты, тастақты жерлерінде өсетін 2 түрі (түктесін Жүндібас, шалатүкті Жүндібас) бар. Бұлардың биіктігі 5 – 50 см, сабақтары дара немесе бірнешеу, түзу, түкті, кейде жатаған бұтақты, қырлы, тықыр. Жапырақтары ұзынша. Гүлдері боз сары түсті, себет гүлшоғырына топталған. Гүлсебеттері дөңгелек ұзынша, көп кейде дара, сабақ ұшынан жетіледі. Сәуір – мамыр айларында гүлдеп, жемістенеді. Тұқымы қара түсті. "Қазақ Энциклопедиясы"   

