Мадақ өлең, салтанатты оқиғаны жырлауға немесе  біреуді қошаметтеуге арналған. Ежелгі грек, рим әдебиетінде орын алған, кейін Еуропа және орыс әдебиетінде тараған ода немесе араб поэзиясындағы қасида Мадақ өлеңнің түрлеріне жатады. Қазақ әдебиетінде Мадақ өлеңнің өз үлгілері қалыптасқан. Махамбеттің “Исатай деген ағам бар”, Орынбай Бертағыұлының “Ассалаумағалейкум, батыр Ерден” атты өлеңін Мадақ өлеңнің таңдаулы нұсқалары деуге болады. Әрине, Мадақ өлеңдердің ішінде арзан қолды, біреуден сый дәметіп, байлығын айтып қолпаштап, жағыну үшін шығарылғандары да болған. Абай сөз қадірін кетірген қошаметшіл ақындарды “Мақтау өлең айтыпты әркімге арнап... Қайда бай мақтаншаққа барған маңдап” деп сынап, Мадақ өлеңнің осал жақтары болатынын да жақсы аңғартқан.  

