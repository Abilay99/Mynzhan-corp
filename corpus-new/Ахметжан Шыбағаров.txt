Алаш  қозғалысының қайраткері Қозыбағаров Ахметжан 1879 жылы 1 мамырда қазіргі Шығыс Қазақстан облысы Абай ауданында туған. Семейдегі ауылшаруашылық мектеп-интернатын бітіргеннен кейін 1901-1906 жылдары Омбыдағы фельдшерлік мектепте оқыған. 1906-1918 жылдар аралығында Семейдегі губерниялық ауруханада фельдшер қызметін атқарды. 1917-1919 жылдары Алаш  партиясының жергілікті ұйымдарын құруға атсалысып, 1918 жылы Алаш  Орданың Семей облыстық кеңесіне мүше болды. 1921-1922 жылдар аралығында Шыңғыстауда Арқат дәрігерлік бөлімшесін басқарып, өз қаржысына емхана салдырды. 1935-1937 жылдары Алматы кірпіш зауытының емханасында меңгеруші болды. 1937 жылдың 25 тамызында Алматыда тұтқындалып, Семей абақтысына жабылып, ату жазасына кесілді.    

