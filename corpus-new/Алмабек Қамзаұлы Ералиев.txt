Алмабек Қамзаұлы Ералиев (8 маусым 1940 жылы туған, Алматы қаласы) – экономика ғылымдарының докторы (1994), профессор (1996). ҚазМУ-ды (1962, қазіргі ҚазҰУ) және Мәскеу инженерлік-экономикалық институтының аспирантурасын (1970) бітірген. Алматы ауыр машина жасау зауытында (1962–64), Мемлекеттік жобалау институтының химия машиналары ғылыми-зерттеу институтында кіші, аға ғылыми қызметкер (1964–67), Қазақ политехникалық институтында (қазіргі Қазақ ұлттық техникалық университеті) аға оқытушы, доцент, кафедра меңгерушісі (1970–92), Қазақстан Республикасы Энергетика министрлігінің Алматы энергетиктер біліктілігін арттыру институтында кафедра меңгерушісі, проректор (1992–97) болды; ал 1997 жылдан Қазақ ұлттық техникалық университетінде кафедра меңгерушісі. 1993 ж. «Социально-экономическое развитие промышленности крупного города в условиях перехода к рынку» деген тақырыпта докторлық диссертация қорғады. Ералиев 90-нан астам ғылыми жарияланымның, оның ішінде 5 монографияның («Развитие и размещение промышленности в малых и средних городах Казахстана», 1988; «Управление социально-экономическим развитием промышленности крупного города в условиях перехода к рынку», 1994) авторы.   

