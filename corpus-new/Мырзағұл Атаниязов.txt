Атаниязов Мырзағұл  (1899, бұрынғы Торғай облысы Ақтөбе у. Мұғалжар бол. — 1945, Ақтөбе) — мемлекет және қоғам қайраткері, 1917 жылғы қазақ оқушы жастарының “Жас тілек”  мәдени-ағарту ұйымын құрушылардың бірі. Орыс-қазақ уч-щесінде, мұғалімдер семинариясында, Мәскеуде жоғары заң курсында (1923 — 24) оқыған. 1918 — 22 ж. ауыл мектебінің мұғалімі, алғашқы Кеңестерді ұйымдастырушы, Ақтөбе у. және губ. атқару комитеті төрағасының орынбасары болды. А. 1924 ж.  қаңтарда КСРО ОАК Ұлттар Кеңесінің мүшелігіне сайланған 5 қазақтың бірі болып Одақтық басқару орындарында Қазақстанның мүддесін қорғады. А. ұзақ жылдар бойы құқық қорғау органдарында жауапты басшы қызметтер атқарды. ҚАКСР Әділет халық комиссары, Жоғарғы Сот төрағасы, респ. прокуроры болды (1922 — 23, 1925 — 27, 1933 — 35). Ол мемл. құрылысты нығайту істері мен заң мекемелері жүйесін қалыптастыруда айрықша еңбек сіңірді. Ашаршылық жылдары Қазақстанның жер-жеріндегі (Арал, Әулиеата, Алматы, Қордай т.б.) асыра сілтеушілік пен заңсыздықтардың бетін ашты. 1927 — 32 ж. Ақмола губ. және Семей окр. атқару комитеті төрағасы, өмірінің соңғы жылдары БК (б) П өлкелік к-тінде, Қарқаралы окр., Әулиеата ауданы к-терінде басшы қызметтерде болды. Қазақ зиялылары қуғын-сүргінге түскен шақта жалған айыппен тұтқындалып, ГУЛАГ-тың Архангельск лагерінде отырды (1938 — 43).  

