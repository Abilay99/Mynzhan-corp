Еуропадағы қоршаған орта жөніндегі үйлестіруші ақпараттық жүйе (корине) (Coordination of Information on the Environment)— 1985 ж. құрылған.  Қатысушылары — Еуропалық қоғамдастыққа мүше мемлекеттер.  Мақсаты — қоршаған ортаның жай-күйі туралы ақпаратты жинау, сақтау, өңдеу және тарату жөніндегі аймақтық желіні қалыптастыру; ұлттық бағдарламаларды үйлестіру, халықаралық ақпарат алмасуды жақсарту; анықтамалардағы, номенклатурадағы және жүйенің басқа элементтеріндегі келісімділікті қамтамасыз ету.  Негізгі қызметі — табиғат қорғау үшін маңызды мәні бар 6000 телімді және 13 мыңға жуық жоспарланған аумақтарды түгендеу; Еуропадағы мекен орта типтерін саралауды өткізу; кодтау және әдістеме жүйесін сипаттау; ақпараттық қызмет көрсету (мәліметтердің жалпы базасына қол жетуі, коршаған ортаның жекелеген құрамдастарын арнайы бағалау немесе зерттеу, табиғат қорғау саясатын қалыптастыру, ұлттық және аймақтык ауқымдарда әсерлерді модельдеу жөніндегі ұсыныстар); тіркелімдер, көрсеткіштер, каталогтар.   

