Богородка — Ақмола облысы Сандықтау ауданындағы ауыл, Широков ауылдық округінің орталығы. Іргесін 1900 жылы Ресейдің Орлов губерниясынан жер аударылған шаруалар қалаған. Аудан орталығы — Балкашино ауылынан оңтүстік-шығысқа қарай 48 км, облыс орталығы — Көкшетау қаласынан оңтүстік-батысқа қарай 150 км, Астана қаласынан солтүстік-батысқа қарай 326 км жерде орналасқан.  Тұрғыны 586 адам (2009). Орта мектеп, мәдениет үйі, кітапхана, дәрігерлік амбулатория, пошта бөлімшесі, асхана, 5 шаруа қожалығы бар. 2-дүниежүзілік соғыста қаза болған жауынгерлерге ескерткіш орнатылған. Негізгі шаруашылық субъектісі – «Широкое» ЖШС. Богородка арқылы Балкашино – Мариновка автомобиль жолы өтеді.   

