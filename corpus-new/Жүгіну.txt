ЖҮГІНУ – дәстүрлі қазақ қоғамындағы әдет құқығы бойынша жәбірленушінің өз талап-тілегін қанағаттандыру үшін биге өтініш жасауы. Жәбірленуші кейде жалғыз өзі, кейде жауапкермен бірге би алдына келіп, өз талап-тілегін білдіреді. Талап етілген даулы істі қарау-қарамауды бидің өзі шешеді. Кейде дауласушы тараптардың екі жағы да алдын ала билік шығарып беру үшін жүгініп отырған би қандай кесім шығарса да разы болатынын білдіреді. Мұндайда биге жүгінгендердің би шешіміне қарсылық білдіруге құқығы жоқ. Ал ру мен ру арасындағы ушыққан үлкен даудың байлауын тауып, бітісу үшін әр рудың сөз ұстаған билері төбе биге жүгінетін болған.Бұл сот ісі ретінде қаралады.   

