Ақарал — Жамбыл облысының Меркі ауданындағы ауыл, Ақарал ауылдық округінің орталығы.   Тұрғыны 2206  адам (2009).  Аудан орталығы - Меркі қаласының оңтүстік-шығысында 7 км-дей жерде, жусан, еркек шөп аралас өскен шөлейтті белдемде орналасқан.   Колхоздастыру кезінде 1929 жылы артель болып ұйымдасты. 1932 жылы "Краснооктярь" колхозы болып құрылды. 1958 жылы "Сұрат" колхозына біріктіріліп, "Киров" колхозы атанды. 1962 жылы "Краснооктябрь" "Кировтан" бөлініп, Қызылша кеңшарының 3-бөлімшесі болып құрылды. Бұл ауыл қызылша тұқымын өсірумен айналысты. 1969 жылы "Краснооктябрь" жүзім кеңшары болып қайта құрылды. Ақаралда бұрынғы шаруашылық негізінде ұйымдасқан өндірістік кооперативтер жұмыс істейді. Орта мектеп, емхана, клуб тағы басқа мекемелер бар. Ақарал арқылы Тараз — Қордай көлік жолы өтеді.  

