    Әулие Вознесенск кафедралы шіркеуі —– инженерлік құрылыстың бірегей түрі, биіктігі – 56 м. Оның құрылысы Құдайды Мадақтау үшін Түркістан мен Ташкенттің мәртебелі епископы Паисийдің (Виноградов) бастамасымен 1903 жылы 26 қыркүйекте Алматыда басталады. Қысқа мерзім ішінде құрылыс аяқталып, 1906 жылы алғашқы келушілерді қабылдайды. Ғимарат Тянь-Шаньнің көгілдір шыршасынан А.П. Зенковтың (Верный қаласының алғашқы сәулетшілерінің бірі) жобасы бойынша салынады. Шіркеу қабырғаларының жергілікті суретші Н.Хлудов безендіреді. Бұл – Алматы тарихындағы биік құрылыс нысандарының алғашқыларының бірі және әлемдегі ағаштан тұрғызылған ең биік ғимараттардың бірі. Құрылыс материалдары империяның түкпір-түкпірінен жеткізілді: цемент Ташкенттен, метлах тақталар «Косъ и Дорръ» зауытынан, қағаздан жасалған көркем бұйымдар Санкт-Петербургтегі З.Ковалевский фабрикасынан, никельденген темір бұйымдар Туладағы атақты В.Земцов зауытынан, бояулар Мәскеуден, ал иконалар Киевтегі А.Мурашконың көркем сурет шеберханасынан әкелінді. Сәулетшілердің талантының арқасында шіркеу жер сілкінісіне шыдамды құрылыс нысанының үлгісі болды. Уақыт пен табиғаттың талай дүлейіне мызғымай келеді. 1911 жылы 10 баллдық жер сілкінісі де шіркеуге зиян келтіре алмады. Шіркеу өз тарихында талай рет қолдан-қолға өтті. Онда Қазақстанның Орталық мұражайы, Алматы Сәулет тарихының мұражайы, Көркемөнер көрмесі мен Ескерткіштерді қорғау қоғамының басқармасы, концерт көрме залы орналасып, жұмыс істеді. Ғасырлық тарихында шіркеу талайлардың иелігінде болды. Тек 1994 жылдан бері ғана шіркеу өзінің негізгі міндетін атқара бастады. 1995 жылдың сәуірінде Қазақстан президенті Нұрсұлтан Назарбаев шіркеуді ресми түрде Алматы мен Семей епархиясының қарамағына тегін әрі мерзімсіз пайдалануға берді. Мемлекет бөлген қаржыға қалпына келтіру, жөндеу жұмыстары жүргізілуде.  

