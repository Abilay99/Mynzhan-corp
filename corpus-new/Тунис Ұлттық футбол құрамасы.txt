Тунис Ұлттық футбол құрамасы — Халықаралық футбол жарыстарында Тунис мемлекетінің намысын қорғайтын Ұлттық құрама. Басқарушы орган - Тунис Футбол Федерациясы. ФИФА және КАФ мүшесі. Әлем чемпионатына қатысқан жылдары: 1978, 1998, 2002, 2006, 2018.  2004 жылғы Африка чемпионы. Тұңғыш рет 1978 жылғы Әлем чемпионатына қатысты. Қарсыластары өте мықты болғанына қарамастан, әуелі 3:1 есебімен Мексиканы ұтып, Қара құрлық құрамаларының әлем чемпионаттарындағы алғашқы жеңісіне қол жеткізді. Бұдан кейін поляктардан 0:1 есебімен ұтылып, соңғы матчта 1974 жылғы әлем чемпионы ГФР құрамасымен 0:0 есебімен тең ойнады. Бірақ екінші кезеңге шығуға үш ұпай аздық қылды. Арада 20 жыл өткен соң Франциядағы әлем чемпионатына қатысты. Бірақ бұл жолы да, 2002, 2006 жылдарғы әлем чемпионаттарында да топтық турнирден аса алмады. 2006 жылы Зиед Жазиридің Сауд Арабиясы қақпасына соққан добы турнирдегі әдемі голдардың үздік ондығына енді. 

