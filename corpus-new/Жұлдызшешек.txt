Жұлдызшешек (лат. Matthiola) – орамжапырақ тұқымдасына жататын бір, көп жылдық өсімдіктер туысы. Еуропа, Батыс және Орта Азия, Солтүстік және Оңтүстік Африкада кездесетін 55-ке жуық түрі белгілі. Қазақстанда далалық, шөлді, таулы аймақтардың тасты, тастақты беткейлерінде, сор, сортаң, құмды, батпақты жерлер мен өзен жағалауларында өсетін 7 түрі бар. Олардың биіктігі 15 – 70 см, сабақтары түкті, кейде тықыр. Жапырақтары сағақты ұзынша, жиектері тілімденген. Гүлдері қызғылт, ақ немесе күлгін көк түсті. Сәуір – маусымда гүлдеп, жемістенеді. Жемісі – бұршаққын. Тұқымы қысыңқы, жарғақ қанатты. Жұлдызшешектерді әдемі гүлдері үшін сәндік өсімдік ретінде өсіреді.  

