Бұрма — Қарағанды облысы Шет ауданындағы ауыл, Бұрма ауылдық округі орталығы. Бұғылы тауының етегiнде, аудан орталығы Ақсу-Аюлы ауылынан солтүстiк-батысқа қарай 64 км-дей жерде, темiр жол бойында орналасқан. Іргесі 1957 жылы қаланған. Округ аумағында өткен ғасырдың 1940-57 жылдары аралығында «Карлаг»-тың бөлімшелері болған. 1957-90 жылдары Бұрма кеңшарының және ауылдық кеңестiң орталығы.  Шаруашылықтың мамандандырылған негiзгi бағыттары көкөнiс өсiру, қосымша саласы – сүттi iрi қара өсiру болды. Жерiнiң жалпы аумағы 124 мың га. Кеңшар негiзiнде 57 шаруа қожалығы құрылған (2006). Жергілікті тұрғындар саны 1999 жылы 1241 адам (625 еркек және 616 әйел) болса, 2009 жылы 1218 адамды (618 еркек және 600 әйел) құрады.68 пайызы қазақ; 32 пайызын өзге ұлт өкілдері құрайды. Округтің елді мекендерінде (Бұрма, Мұхтар ауылдары ) 2 мектеп, отбасылық дәрігерлік амбулатория, ФАП, клуб, кiтапхана бар.  Ауыл басқа елдi мекендермен автомобиль жолдары арқылы байланысады. Ең жақын Сәкен Сейфуллин (Жарық) темір жол станциясы 12 км жерде. 

