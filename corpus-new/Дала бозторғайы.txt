Дала бозторғайы, жұрбай (лат. Melanocorypha calandra) – торғайтәрізділер отрядының бозторғай тұқымдасына жататын құс. Қазақстанда Ембі өзені мен Торғай аралығындағы даланы, Сырдария алабынан Зайсан қазаншұңқырына дейінгі аралықты мекендейді. Қанатының ұзындығы 127 мм-дей, түсі сұрғылт немесе сұрғылт сары, арқасында қоңыр көлденең жолағы, алқымынан төменірек екі жағында қара дағы бар, бауыры ақ болып келеді, қанатының жиегіндегі жіңішке ақ жолағы ұшқанда ғана көрінеді. Салмағы 55 – 65 г. Ұясын жерге салады. Сәуір – шілдеде жұмыртқалайды (4 – 5 шұбар жұмыртқа салады). Оны мекиені мен қоразы 17 күндей жұптасып басады. Жәндіктермен, шөп тұқымымен, дәнмен қоректенеді. Дала бозторғайы – жыл құсы. Наурыздың аяғында Қазақстанға ұшып келіп, қарашаның басында жылы жаққа ұшып кетеді. Зиянкес жәндіктерді жеп пайда келтіреді.  

