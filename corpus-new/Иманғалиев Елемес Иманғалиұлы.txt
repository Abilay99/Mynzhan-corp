Иманғалиев Елемес Иманғалиұлы – 1948 жылы 14 мамырда Семей облысы, Шар ауданы, Жидебай ауылында дүниеге келген.  ЖОО-ны бітіргеннен кейін Орта Азия Әскери округында шебер болып, кейін Семей облыстық коммуналды шаруашылық бөлімінің инженері, директордың орынбасары болып жұмыс істеді. 1980 жылдың маусымынан 1991 жылдың мамырына дейін партиялық, кеңестік органдарда: Қазақстан КП Семей обкомында инструктор, Семей қалалық атқару комитетінің хатшысы, Киров ауаткомы хатшысы болып қызмет атқарды. Полиграфия саласында 14 жылдан астам уақыт еңбек етеді. 1991 жылдың мамыр айынан 1997 жылдың қарашасына дейін Семей «Кітап» РӨБ бас директоры болып, осында өзін сауатты, іскер басшы ретінде көрсете білді. 1997 жылы ҚР Ақпарат және қоғамдық келісім министрлігі Е.И. Иманғалиевтің жұмыс тәжірибесін ескере отырып, оны Қарағанды «Полиграфия» РӨБ-не бас директоры етіп ауыстырды. Ол кезде мекеме шығынға ұшыраған жағдайда болатын. Жедел жүргізілген әрекет шараларының арқасында мекеме 1998 жылдың алғашқы айларынан бастап-ақ үздіксіз істеді, жылдан жылға қарқынды жұмыс істей бастап, қаржы-экономикалық көрсеткіштерін жетілдіре түсті. Мекеме жұмысының жандануына оның 1999 жылы «Қарағанды полиграфиясы» АҚ болып қайта құрылуы да ықпал етті. Мекемеде Е. Иманғалиевтің басшылығымен өндіріс технологиясын жетілдіру және өнім сапасын арттыру жолында біршама нақты шаралар жүзеге асты. Шығарылатын барлық газеттер мен шығармашылық өнімдерді басу толығымен офсетті әдіске көшті, үлкен көлемді кітаптарды қатты мұқабамен, жіппен тігу әдісімен шығару игерілді, суреттерді дайындау мен беттеудің ең озық бағдарламалары енгізілді, түске бөлу процестері жетілдірілді. 2005 жылдан мекеменің болашақтағы гүлдене түсуіне бағытталған инвестициялау жұмыстары басталды. Осының барлығы мекеменің қатал нарық жағдайында бәсекеге қабілетті болуын және республикадағы полиграфиялық мекемелер арасынан лайықты орын алуына мүмкіндік береді. Иманғалиев Елемес Иманғалиұлы «Қазақстан тәуелсіздігіне 10 жыл» және «Қазақстан Республикасының Конституциясына 10 жыл» медальдарымен, «Баспа және полиграфия ісінің қайраткері» құрмет белгісімен, Мәдениет, ақпарат және спорт министрлігінің үш құрмет грамотасымен, Қарағанды облысы әкімінің екі құрмет грамотасымен марапатталған.  

