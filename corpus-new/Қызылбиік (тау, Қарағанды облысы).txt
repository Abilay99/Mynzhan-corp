Қызылбиік - Жақсытағылы тауларының шығысындағы тау массиві. Қарағанды облысы Шет ауданы Жоғары Қайрақты кентінің оңтүстік-батысында 2 км жерде орналасқан. Абсолюттік биіктігі 1014 м. Оңтүстік-батыстан шығысқа қарай 6 км-ге созылған, енді жері 2 км. Қызылбиік тауы девонның альбитофир, порфирит жыныстарынан түзілген. Граниттер де кездеседі. Жер бедері шоқылы, қырқалы болып келеді. Солтүстік-шығысында Манатай, оңтүстік-батысында Жаман Қарабас таулары, солтүстігінде Майбас, оңтүстігінде Шекелі қыстаулары орналасқан. Қызғылт қоңыр топырақ жамылғысында бетеге, боз, көде, селеу, тобылғы, қараған, оңтүстік бөлігінде қалың шілік, т.б. өседі. Баурайы жайылым ретінде пайдаланылады.  

