Педагогикалық энциклопедия — педагогикалық ғылыми түсініктер жинақталған анықтамалық. Алғаш 1895-96 ж. Санкт-Петербург ун-ті жанынан акад. С.И.Ожоговтың басшылығымен жарық көрді. Ол бастапқыда бір том болып шығып, сол заманғы пед.терминдер мен ойларға, әлем халықтарының әр дәуірдегі ойшыл педагогтарының еңбектеріне ғыл. түсініктеме беруге арналды. Екінші рет кеңестік дәуірде 1927-29 ж. үш томдық П. э. шықты. Мұнда жалпы тәрбие мәселесіне, оның ішінде бала тәрбиесіне партиялық саясат тұрғысынан қарап, жеке тұлға тәрбиелеудегі қоғамдық ортаның рөліне баса көңіл бөлінді. Кеңестік педагог-ғалымдар марксизм классиктерінің еңбектеріне сүйене отырып, жеке тұлғаның қоғамдағы рөлін жоққа шығарды. Экон., саяси-идеол. өзгерістерге байланысты бұл энциклопедия 1964-68 ж. қайта түзіліп, "Кеңес энциклопедиясы" баспасынан төрт том болып шықты. Одақтас республикалардың педагог-ғалымдарының еңбектері туралы түсініктерді сол республикалардағы ғыл.-зерт. ин-ттарының ғалымдары жазды. 1996-2000 ж. шыққан 32 томдық қазақша-орысша терминол. сөздіктің пед. мен психологияға арналған 25-томы 2000 ж., ал 2002 ж. 4000-ға жуық термин енгізілген түсіндірме сөздік жарық көрді.  

