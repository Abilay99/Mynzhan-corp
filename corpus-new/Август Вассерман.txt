Август Пауль фон Вассерман  (нем. August Paul von Wassermann; 21 ақпан 1866, Бамберг — 16 наурыз 1925, Берлин) — неміс микробиологі және иммунологі. Тегі - еврей.  Страсбург, Вена және Берлин университеттерінде оқыған. Ұстаздары -  Роберт Кох пен Пауль Эрлих болған. Вассерман 22 жыл Берлиндегі Кох атындағы институтта қызмет істеген (1891-1913). Эксперименттік серотерапия институтын (1913-1925) басқарды.  Оның негізгі зерттегені -  науқастың ағзасында  иммунитеттің пайда болуына байланысты қан сарысуындағы һөзгерістер  туралы.  Вассерман кейбір дені сау адам қанына қызамық  ауруы токсинінің уытын нашарлататын заттардың кездесетінін,  мұндай адамдар қызамықпен ауырмайтынын анықтады.  Оның атағын дүние жүзіне  әйгілі еткен 1906 ж. ұсынған «Вассерман реакциясы». Бұл реакция арқылы мерез ауруын  анықтауға мүмкіндік туды. Бұл реакция қазір медицинада түрлі мерез, соз, туберкулез т.б. ауруларын анықтау үшін қолданылады. 1901 ж. Уленгутпен бірге ол иммунитет реакциясын түрлі жануарлардың  ақуызын анықтау үшін  қолдануды ұсынды. Бұл әдістің, әсіресе, сот медициналық экспертизада маңызы зор.  Вассерман көп томды " Патогендік микроағзалар" деген еңбектің авторы. 

