Бәйбішетау  – Арал Қарақұмы мен Бетпақдала аралығындағы таулы жота.  Солтүстік-батыстан оңтүстік-шығысқа қарай 25-27 км-ге созылған, абсолюттік биіктігі 254 м.  Оңтүстік-батыс беткейі тік жарқабақты. Шығыс беткейі еңіс, батыс және оңтүстік беткейлері сай-жырамен тілімденген.  Палеоген жыныстарынан тұратын тау үсті жазық, мүжілген. Шөлді белдемнің бұл өңірі сұр, бозғылт сұр топырақты. Онда бұйырғын, тасбұйырғын, астық тұқымдас өсімдіктер мен ақ жусан өседі. Бәйбішетау  маңайы жайылым ретінде пайдаланылады.  

