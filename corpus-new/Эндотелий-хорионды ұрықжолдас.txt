Эндотелий-хорионды ұрықжолдас (эндотелио-хориальная плацента) — жыртқыш жануарларда болады. Алланто-хорион бүрлері жатыр кілегейлі қабығының эпителий қабаты мен дәнекер ұлпалық өзіндік тақташаны бұзып, оның терең қабаттарындағы қан тамырларының (капиллярларының) эндотелий қабатымен тікелей жанасады. Плацентаның бұл түрінде, іштөлі ұрық кабықтарының бүрлері енесінің қан тамырлары қабырғаларымен тығызырақ жанасады да, іштөлі организмі қоректік заттар және оттекпен молырақ қамтамасыз етіледі.   

