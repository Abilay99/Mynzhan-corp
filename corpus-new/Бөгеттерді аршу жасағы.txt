Бөгеттерді аршу жасағы— бөгеулер мен қиратуларда өтпелер жасау, жергілікті жерлерді миналардан, жарылмаған снарядтардан, авиациялық бомбалардан, фугастардан және басқа да жарылғыш заттардан тазарту үшін құрылатын арнайы әскери құрылым Бөгеттерді аршу жасағының құрамы өтуге қажет бөгеулер мен киратулардың сипаты мен түріне, жергілікті жердің жарылғыш заттармен толу дәрежесіне және басқа жағдайларға байланысты. Бөгеттерді аршу жасағының негізін, әдетте, бөгеулерді барлау мен оларды қирату (минасыздандыру) кұралдары бар инженерлік әскер бөлімшелері құрайды. Бөгеттерді аршу жасағы Ұлы Отан соғысы кезіндегі шабуылдық операцияларда неміс-фашистік әскерлер құрған бөгеттерді алу мен қирату қажеттігінен пайда болды. Олар соғыстан кейінгі жылдары әскери іс-әрекеттер жасалған жергілікті жер аудандарын минасыздандыру және жарылгыш заттардан тазарту үшін кеңінен қолданылды. Бөгеттерді аршу жасағы миллиондаған миналарды, снарядтар мен жарылмаған авиациялық бомбаларды тауып, жойды. 

