Биікті 10 - 25 см,пиязшығы жұмыртқа тәрізді,жуандығы 1 - 2 см,қара қоңыр немесе қоңыр,қағаз тәрізді,ішкі жағы тегіс түкті қабықты.Сабағының жоғарғы жағы түкті,жапырақ саны - 2 - 4,шамалы қайырылған,жақын орналасқан,бұйра,түкті,кірпікшелі,жалғыз гүлден аспайды,төменгі жапырағы жұмыртқа тәрізді немесе сопақша жұмыртқа тәрізді,ені 1,5 - 3 см,доғалдау.Гүлі біреу;гүл серігінің ұзындығы 2 - 4 см,тең,ақсары немесе сары,сыртқыларының сырты күлгін реңді,сопақша ромб тәрізді,сүйір немесе сүйірлеу;сыртқысынан сәл ғана қысқа,ішкілері кері сопақша,доғал;аталықтары гүл серігінен 2 есе қысқа; жіпшелері жалаңаш,сары,тозаңдықтары жіпшелерінен 1,5 есе қысқа; түйіні аталықтарынан 1,5 қысқа аналық ауызы орнықты дерлік. Мамыр - маусым айларында гүлдейді. Қазақстанда таралуы. Биік тау белдеуіндегі ұсақ топырақты және шағыл тасты беткейлерде өседі. Батыс Тянь-Шаньда кездеседі. Ескерту: Кейбір таксономистер күмәнді қызғалдақтың жеке түр екеніне күмән келтіреді.Олардың ойынша,бұл небары Кауфман қызғалдағының (T.kaufmanniana) түршесі.Олардың өте жақын туыстығының жақында жүргізілген ДНК зерттеуі де көрсетіп берді. Қазақстанның қызғалдақтары энциклопедиясынан 

