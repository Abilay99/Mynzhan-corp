Өмірзaқов Кәмәси (17 ақпан 1913, бұрынғы Үйгентас ауданы, Талдықорған облысы -  4 тамыз 1965, Алматы) -  актер, Қазақстанның енбек сіңірген артісі (1965). 1936 - 1938 ж. Қазақ акад. драма театры жанында ұйымдастырылған студияда оқыды. 1941 - 1942 ж. осы театрда актер болып қызмет етті.  1942 - 1947 ж. Біріккен орталық киностудиясында (ЦОКС), ал 1947 жылдан бастап қазіргі Қазақ акад. балалар мен жасөспірімдер театрында актер болды.  Басты рөлдері: М.Ақынжанов пен Қ.Бадыровтың "Алты сақасында" Шоң, Ақынжановтың "Ыбырай Алтынсариндегі" Шоңмұрын, Қ.Сатыбалдиннің "Аягөз аруындағы" Далбасқан, Ф.Шиллердің "Махаббат пен зұлымдығында" Миллер, А.Н. Толстойдың "Алтын кілтіндегі" Карло атай, Ш.Құсайыновтың "Алдар көсесіндегі" Қарашор, т.б.  Ол кинода ("Жамбылдағы" Темір, "Абай әніндегі" Шал, "Иван Грозныйдағы" Солдат, "Шоқан Уәлихановтағы" Атқосшы, т.б.) түсті.  

