Музыкалық энциклопедия – ғылыми-анықтамалық басылым, музыка мәдениетінің барлық саласын қамтыған жүйелі мәліметтер жинағы. Көпшіліктің музыка өнеріне, тарихына қызығушылық танытуы, музыкалық білім деңгейінің көтерілуі мен музыка ғылымының дамуы 18 ғ-да Музыкалық энциклопедияны жинақтауға түрткі болды. Музыкалық энциклопедия музыка өнерінде орта ғасырда пайда болған алғашқы музыкадағы лексикографиялық еңбектер (музыка теориясы, музыкалық аспаптар, музыкалық терминология, музыканттардың өмірбаяны, т.б.) мен мәліметтерден құралған теориялық трактаттар негізінде жиналды. Бірінші музыкалық энциклопедияны И.Г. Вальтер 1732 ж. Германияда “Музыкалық лексикон немесе музыкалық библиотека” деген атпен жариялады. Ең алғашқы көп томдық музыкалық энциклопедияның авторы Г.Шиллинг. Еңбек “Барлық музыка ғылымының энциклопедиясы немесе музыканың әмбебап сөздігі” аталып, 1835 ж. тағы да Германияда жарық көрді. Музыкалық энциклопедияның басты мақсаты – музыкатану ғылымы мен тәжірибесіне сүйеніп, музыка өнеріне байланысты ақпараттар мен мәліметтер жинақтау, ұлттық және дүниежүзілік музыка өнерінің даму үрдісін айқындау, музыка мәдениетін насихаттау және дамыту. Музыкалық энциклопедия да қарастырылатын мәселелер: музыкалық этика, музыка теориясы, акустика, орындаушылық, әртүрлі стильдер, музыкалық мектептер, музыкалық аспаптар, жанрлары мен түрлері, музыкалық театрлар, музыкалық басылымдар, т.б.   

