* Кәсіби клубтарда соққан голдары мен ойындары тек әртүрлі ұлттық лига чемпионаттарында ғана саналады. ** Ресми матчтарда ұлттық құрамда болған ойындары мен голдар саны. Джанлуиджи Буффон (28 қаңтар 1978 жыл, Каррара, Италия) — Италиялық футболшы, қақпашы. 2006 жылғы әлем чемпионы. Буффон А Сериясында алғашқы ойнын 17 жасында «Парма» сапында 1995 жылы «Миланға» қарсы өткізеді. «Пармадағы» шағында ол үшін ең жарқын 1998/99 маусымын есептеуге болады. Сол уақытта Джиджи командасына Италия Кубогы, ұлттық Суперкубок пен УЕФА Кубогы бағынады. Осы командада намысын 168 рет қорғап, 2001 жылы туриндік «Ювентуске» ауысады. Қақпашылар үшін рекордтық 52 млн. еуроны құраған бұл трансфер дүниені дүр сілкіндірген еді. Өзінің «Делле Альпидегі» тұңғыш маусымында «Ювентус» чемпион атанып, Буффон 34 кездесуде 23 қана гол жіберіп, Италия біріншілігіндегі үздік көрсеткішке қол жеткізді. Келесі маусымда «Юве» кезекті «скудеттосын» ұтып, Чемпиондар Лигасының финалында туриндіктерге тек «ескі достары» - «Милан» ғана шешуші бөгет болады.  2005 жылдың тамызында дәл сол «Миланмен» болған кездесуде Какамен соқтысудан соң, Буффон иығынан жарақаттанады. Күрделі операциядан кейін ойынға оралған Джанлуиджи екі ойын өткізіп, қайтадан жарақатқа душар болады да, тек маусымның аяғына таман негізгі құрамға оралады. 2006 жылы итальяндық футболда келісілген ойындарға байланысты ірі дау көтерілген болатын. Соған орай Буффон бұл істерде қатысы бар адам ретінде саналған еді. Сол себепті оның Әлем чемпионатына бармау қаупі пайда болды. Бірақ, олар расталмай, Джиджи Германияда «скуадра адзурра» сапында әлем чемпионы атанады. 27 маусымда сот ойыншыдан барлық кінәларды алып, Буффонды ақтап шығарды. Алайда 2006 жылғы ыстық жаз кезіндегі «Ювентус» және басқа қатысушылары бар дау туриндіктер үшін із-түзсіз кетпеді. Екі бірдей «скудеттосынан» айырылғаннан кейін олар В Сериясына қуылады. Клуб ойыншылардың төменгі дивизионда ойнайтыны яки ойнамайтыны жайындағы өсек-аяндар тарала бастады. Бірақ, Джанлуиджи «қарт синьораға» адалдығын танытып, командаға элитаға қайтып келуіне көмектеседі. Оның «Ювемен» жаңа келісім-шарты 2012 жылға дейін жалғасатынын есептесек, туриндіктерге өз қақпаларының қауіпсіздігі жайында уайымдамауға болады. Буффонның Италия құрамасындағы мансабы 1998 жылғы Франциядағы Әлем чемпионатына іріктеу кезеңінен бастау алады. 1997 жылы Ресеймен өткен плей-офф кездесуінде «скуадра адзурра» сапында тұңғыш шыққан ол келесі жылы құрамасымен бірге Францияға аттанады. Бірақ, ардагер Джанлука Пальюка қорғаған итальяндықтар қақпасында оған орын табылмады. Келесі ірі турнир – Еуро-2000 додасына дейін ол апенниндіктердің №1 қақпашы орнында беки түседі. Алайда, өкінішке орай жарақат алауына байланысты Голландия мен Бельгияға бармайды. Ол жерде тағы бір шебер қақпашы Франческо Тольдоның бағы жанып, ол турнирдің жартылай финалында аңызға айналған «пенальти шоуда» итальяндықтарды жалғыз өзі финалға жетелейді.  Буффон ұзақ жылдар бойы "Ювентуста" ойнады. Туриндің клубта өткен 17 жылдық карьерасында 11 рет Италия чемпиондығына қол жеткізді, үш рет УЕФА Чемпиондар Лигасының финалына шықты. Бірақ Еуропадағы басты турнирде топ жару Буффонға бұйырмапты, үшеуінде де ұтылды. 2006 жылы жазда "Ювентус" жемқорлыққа араласты деген себеппен А сериясынан түсіп қалғанда көптеген футболшылар төменгі лигада ойнағысы келмей, командадан кетті. Буффон болса, "команданы қиын сәтте тастап кетуге болмайды" деп, не де болса барлығын клубпен көруге шешім қабылдады да, клуб жанкүйерлерінің сүйіктісіне айналды.  2018 жылы 19 мамырда "Ювентус" өз алаңында "Веронаны" қабылдады. Буффон өз ғұмырында соңғы рет кәсіпқой футболшы ретінде алаңға шықты да, 60-минутта стадион толы көрермендердің қошаметімен алмастырылды. 2018 жылы 6 шілдеде ПСЖ клубымен бір жылдық келісім шарт жасасты. Париждіктердің қақпашысы Кевин Трапп Буффонға 1-нөмірді сыйға тартты.  2018/19 жылғы маусымнан соң командадан кетті. 2019 жылы 4 шілдеде араға бір маусым салып, "Ювентусқа" оралды. "Ювенің" негізгі қақпашысы Войцех Щенсны 1-нөмірлі футболканы ұсынғанына қарамастан, Буффон 77-нөмірді таңдады. Италия құрамасы 

