  Қожасай мұнай-газ конденсат кен орны — Ақтөбе облысы Мұғалжар ауданы, Ақтөбе қаласынан оңтүстікке қарай 240 километр жерде.  Батысында Жаңажол мұнай-газ конденсат кен орнымен түйіседі. Кен орны 1962-1963 жылдары сейсмикалық зерттеу нәтижесінде анықталған. Іздеу-барлау жұмыстары 1979 жылы басталды.  Тектоникалық жағынан кен құрылымы өлшемдері 184,5 километр, ендік бағытта созылған брахиантиклинальдік қатпарлы.  Коллекторы кеуекті-жарықшақты, карбонатты жыныстардан (әктас, доломиттенген әктас) құралған. Ашық кеуектілігі 9-дан 9,6%-ға дейін өзгереді, өткізгіштігі 0,173 мкм. Бастапқы қабаттық қысымы 37,3 МПа, темпетаратурасы 73С. Бастапқы шығымы: мұнай 39,2 м/тәулік, газ 28,2 мың м/тәулік. Тұрақты конденсат мөлшері 345 г/м. Мұнайы жеңіл және ауыр (0,827 – 0,886 г/см). Газ құрамы бойынша ауыр, құрамында этан, ауыр көмірсутек (20,5 – 31,8%), метан (55,5 – 72,8%) бар. Конденсаттың тығыздығы 0,753 г/см. Кен орны өндірістік игеруге дайын. 

