Дмитрий Дмитриевич Шостакович (25.9.1906, Петербург қаласы – 9.8.1975, Мәскеу қаласы) – ресейлік композитор, РКФСР-дың (1948), КСРО (1954), Башқұрт (1964) пен Бурят (1969) АКСР-лерінің және Әзірбайжан КСР-інің (1972) халық артисі, өнертану докторы (1965). Социалистік Еңбек Ері (1966). Шостакович – 20 ғасырдағы ең әйгілі композиторлардың бірі. Оның терең мағыналы, өмір шындығына сәйкес адам тағдырындағы күрделі шиеленістерді, кейде трагедиялық тартыстарды көрсете білуі өзіндік ерекшелігі болды. Композитор өзінің үздік туындыларымен музыка жанрының көптеген түрлерін байытты. Шостакович оркестр құрамындағы музыка аспаптарының үн-бояуын музыкалық драматургия құралдарының бірі ретінде өте шебер пайдаланды. Ол  Шостаковичтің 7-симфониясын 1943 ж. Алматы қаласында бұрынғы КСРО симфониялық оркестрі орындап, тыңдаушылар тарапынан жоғары бағаға ие болды. 1964 ж. қыркүйекте ол Қазақстанда өткен РКФСР-і әдебиеті мен өнерінің онкүндігіне қатысты. Қазақтың мемлекеттік симфониялық оркестр ұжымы Шостаковичтің 15 симфониясын (1982) түгел орындады. 1975 жылдан қазіргі Санкт-Петербург қаласындағы Мемлекеттік академиялық филармония Шостаковичтің есімімен аталады.  

