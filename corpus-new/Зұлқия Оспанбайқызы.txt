Зұлқия Оспанбайқызы (1881, Ақмола облысы, Көкшетау қаласының маңы – 1919, сонда) – ақын. Жастайынан жоқшылық, кедейшілік көріп өскен. Ел билеуші шонжарлардың әділетсіз қылықтары мен жүгенсіздігі, қарапайым халықтың ауыр тұрмыс-тіршілігі Зұлқия Оспанбайқызы өлеңдерінің басты тақырыбы болды. Есейе келе қарт адамға өз ықтиярынсыз күшпен ұзатылған Зұлқия Оспанбайқызының жас басына еркіндік алу үшін болысқа жазған арыз өлеңі халық арасына кең тарайды. Ақынның нақты өмірбаяны туралы деректер аз, шығармалары да толық сақталмай, санаулы өлеңдері ғана там-тұмдап жеткен.   

