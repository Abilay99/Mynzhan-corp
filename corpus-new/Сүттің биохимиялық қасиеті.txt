Сүттің физикалық қасиеттеріне тығыздылығы, тұтқырлығы, беттік керуі, ток өткізгіштігі, қайнау, қату температурасы жатады. Осынау табиғат сыйы - сүттің физикалық және химиялық қасиеттері оның құрамындағы заттарға тығыз байланысты екені бәрімізге белгілі. Сүттің құрамын, оның қасиеттерін білудің сүт өңдейтін технологиялық құралдар дайындау үшін маңызы зор. Қазіргі уақытта өндірілген сүтті тез арада өңдеуден өткізу, оны тұтынушыларға жеткізу, сүт тағамдарын сату орындарында бұзылудан сақтау үшін жаңа талапқа сай технологиялық тізбектер керек екенін есімізден шығармауға тиіспіз. Тығыздылық. Сүттің тығыздылығы орта есеппен 1,030кг/м-3. Ол малдың тұқымына, оның жемшөбіне, сүт шығу уақытына, мінез-құлқына, тағы басқа жағдайларға байланысты өзгеріп отырады. Ауытқу мөлшері 1,026-1,032кг/м-3 аралығында. Сүттің тығыздылығы арқылы оның табиғи қою-сұйықтығын да білуге болады. Мысалы, сүтке су қосатын болсақ оның тығыздылығы төмендейді, ал майын алып тастасақ оның тығыздылығы жоғарылайды. Мәселен, көк сүттің тығыздылығы шамамен 1,036 кг/м-3.Сиыр сүтінің тұтқырлығы - 0,0018 Па.С (паскаль-секунд).Сүттің беттік керуі 0,0439 н/м-1, қату температурасы - 0,53, - 0,57, қайнау температурасы 100,2°С. Сүттің бактерицидтік қасиеті. Жаңа сауылған сүтте әр түрлі микроорганизмдер болады. Олар сүтке сиырдың емшегінен, желіннің сыртынан, сүт сауатын шелектен, болмаса сүт жүретін жүйеден түседі. Бірақ сүт 2-3 сағатқа дейін бөлме температурасында бұзылмайды. Оған сүттің бактерицидтік қасиеті себеп болады. Сүттің бактерицидтік қасиеті оның құрамындағы иммундық заттардың, оксониннің, лактениндер мен лизацимдердің мөлшеріне байланысты мәселе. Аталған заттар сүтке түскен әр түрлі микроорганизмдердің өсіп-өнуіне белгілі бір уақыт кедергі жасайды. Осы сәтті [бактерицидтік фаза] деп атайды. Сүтті тез арада салқындатса не болмаса сүт өте таза жағдайда сауылса оның бактерицидтік фазасы да ұзаққа созылады. Негізінде сүттің бактерицидтік қасиеті 65 градустан астам температурада қыздырған кезде ғана бұзылады. Сүттің жалпы қышқылдылығы. Сүттің құрамында белоктық заттардың, органикалық және органикалық емес қышқылдың қосындылардың, тұздардың болатыны белгілі. Осы қосылыстар сүттің қышқылдылығын көрсетеді. Сүттің жалпы (титрлік) қышқылдылығы дегеніміз - 100 мл сүттегі қышқылдарды 0,1 н натрий тотығы гидратымен бейтараптау. Титрлеуге қанша 0,1 н натрий тотығу гидраты кетсе, сүттің де сонша қышқыл болғаны. Оны градус Тернер (°Т) мөлшерімен есептейді. Жаңа сауылған сүттің титрлік қышқылдылығы 16-18°Т болады. Сүттің жалпы (титрлік) қышқылдылығы - сүт сатып алудағы негізгі көрсеткіштердің бірі. Жалпы қышқылдылықтың өзгеруі, яғни жоғарылауы сүттің санитарлық талаптарға сай келмейтін жағдайда сауылмағандығын, төмендеуі - малдың денсаулығының өзгергендігін көрсетеді. Сүттің активтік қышқылдылығы (рН). Сүттің құрамында ерітіндіде болатын сутегінің бос иондары болады. Сол бос иондардың қосылымын сүттің активтік қышқылдылығы деп атайды. Ол көрсеткіш 6,3-6,9 аралығында ауытқиды. Оны тек арнайы аспаппен ғана есептеуге болады. 

