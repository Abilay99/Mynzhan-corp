Назаров Филипп Михайлович (1785 – өлген жылы белгісіз) – Ресей этнографы, саяхатшы. 1803 жылы Омбыдағы Азия уч-щесін бітіріп, Петропавл (Қызылжар) бекінісінде 30 жылдай тілмаш болып істеген. Патша өкіметінің арнайы тапсырмасымен 1813 – 14 жылдары Есіл, Сарысу,Шу өзендері, Созақ, Шымкент қалалары арқылы Қоқан хандығына елшілікке барған. Осы сапарында қазақ және өзбек халықтарының өмірі мен тұрмысы жайында жинаған этнографиялық және географиялық мәліметтері негізінде “Ерекше Сібір корпусының аудармашысы, 1813 – 14 жылдары Қоқанға жіберілген Филипп Назаровтың Азияның орталық бөлігінің халқы және жері туралы жазғандары” атты жинақ шығарды (Санкт-Петербург, 1821). Еңбекте қазақ халқының салт-дәстүрі, әдет-ғұрпы, ауыз әдебиетінің үлгілері және билер үкімі, барымта, саятшылық, күрес, ат шабыс, т.б. жайлы мағлұматтар берілген.   

