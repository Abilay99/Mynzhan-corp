Аларих І (Alarіcus, Alarіsh) (шамамен 370 – 410 жылдары) – вестготтардың королі (395 – 410 жылдары). Балкан түбегіне басып кіріп, Афинаны жаулап алды, Коринф, Аргос, Спартаны талқандады. 396 жылы Шығыс Рим императоры Аркадий Аларих І-мен бітім жасасып, оған Иллирика аймағындағы армияның магистрі атағын берді (396 жылы). Аларих І ол жерге Вестготтарды орналастырды. 401 жылы Италияға басып кірді, бірақ Рим қолбасшысы Стилихон оны шегінуге мәжбүр етті. 408 жылы Италияға екінші рет шабуыл жасап, үш рет Римді қоршады (ежелгі авторлар қоршаудағы Римнен көптеген құлдардың Аларих І-нің әскеріне қосылғанын жазады), 410 ж. 24 тамызда “Мәңгі қаланы” алып, оны 3 күн бойы талан - таражға салды. Варварлардың Римді басып алуы замандастарына үлкен әсер етті. Бұл – варварлардың Батыс Рим империясын түпкілікті жаулап алуының бастамасы болды Аларих І Сицилия мен Африкаға жорық жасауға дайындалып жатқанда Оңтүстік Италияда қайтыс болды.   

