Ғабиден Мұстафин (2002 жылға дейін Токаревка) — Қарағанды облысы Бұқар жырау ауданындағы кент, Ғабиден Мұстафин кенттік әкімдігі орталығы.  Нұра өзенінің оң жағын ала, Самархан және Тұзды бөгендерінің аралығында, аудан орталығы - Ботақара кентінен солтүстік-батысқа қарай 37 км-дей жерде орналасқан. Жақын темір жол станциясы Нұра 4 км қашықтықта. Жергілікті тұрғындар саны 1999 жылы 4294 адам (2047 еркек және 2247 әйел) болса, 2009 жылы 4078 адамды (1968 еркек және 2110 әйел) құрады. Ауылда ауыл шаруашылығы техникалық бірлестігі, тұрмыс қажетін өтеу комбинаттары т.б шағын кәсіпорындар жұыс істейді. Сонымен қатар, орта, сегізжылдық, музыка мектептері, аудандық мәдениет үйі, кинотеатр, аптека, екі клуб, аудан ауруханалары, емхана, санэпидстанция бар. Ертіс-Қарағанды каналы суының келуіне байланысты бұл өңірде көкөніс, бау бақша егу және сүт-етті мал ұстай бағытындағы шаруашылық дамиды. 

