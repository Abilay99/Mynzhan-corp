«Көги гөк» — ұлттық ойын. Ойынға қатынасушылар жиналып келіп, тақпақ айтып, араларына бір қызды «кемпір» етіп сайлайды. Қалғандары қаз болады. «Кемпір» шетке шығып тұрады. Қалған ойыншылар қаздай тізіліп, бірінің соңынан бірі ұстап: Гөк, гөк, көги гөк, Гөк, гөк, көги гөк.  Гөк, гөк, көги гөк, — деп, қаздың жүрісіне басып оң мен солға шайқалып, «кемпірдің» қасына келеді. Бірінші келген ойыншыға «кемпір» ине (шөп, кішкене таяңша, шидің сынығы) беріп: «Жоғалтпаңдар!» деп тапсырады. Балалар айнала жүріп, қайтадан қаздай тізіліп «кемпірге» келеді.— «Кемпір»: — Әлгім қайда? Әлгім қайда? — деп сұрайды. Ойыншылардың бәрі бірдей: Әлгің қайда? Қалды сайда! — деп жауап береді. — Олай болса, сендердің біріңді алып қаламын, — деп «кемпір» оларды бас салады. Ойынға қатынасушылар тізбегін жазбай қаша жөнелуі керек. Қолға түскен біреуін «кемпір» қасына алып қала береді. Ойын барлық балаларды түгел ұстап болғанша жалғаса береді.   

