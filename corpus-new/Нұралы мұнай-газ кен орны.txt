Нұралы мұнай-газ кен орны — Қызылорда облысы, Жалағаш ауданы, Жосалы темір жол станциясынан солтүстік-шығысқа қарай 150 км жерде. Құрылымы 1986-1987 жылдары жүргізілген сейсмикалық барлау арқылы анықталған. Іздестіру-бұрғылау жұмыстары 1987 жылы басталып, сол жылы кен орны ашылды. Тектоникалық тұрғыда Нұралы кен аудaны Ақсай көтерілімі аумағындағы күрделі құрылымда орналасқан. Кен орнында жоғары юралық және неоком түзілімдерінің мұнайгаздылығы анықталған. Ондағы өнімді горизонттар мұнайлы (Ю-0, М-ІІ-2) және мұнай газды (Ю-І, М-ІІ-1) болып бөлінген. Барлық шоғырларға күрделі құрылым тән. Табиғи резервуар типі бойынша шоғырлар пласты, линза тәрізді, литологияық экрандалған, стратиграфиялық және тектоникалық тұрғыдан шектелген. Өнімді горизонттардың жатыс тереңдігі 1620 м-ден 2050 м аралығында өзгереді. Юралық өнімді горизонттар (ашық кеуектілігі 22 – 24,5%, өткізгіштігі 0,031 – 2,2 мкм) терригенді жыныстардан құралған. Мұнайы жеңіл, тығыздығы 0,807 – 0,838 г/см, күкірті аз, жоғары парафинді (12,1 – 19,8%), аз мөлшерде шайыр және асфальтендер кездеседі. Неоком М-ІІ-1 және M-ІІ-2 арысқұм свитасының өнімді горизонттары гравелиттерден, құмтасты және сазды алевролиттерден құралған. Мұнай шоғырларының ілеспе газдары ауыр, 49,4 – 63,83% метан, 30,2 – 45% ауыр көмірсутектер, 2 – 3,5% азот және аз мөлшерде гелий, көмір қышқыл газ бар. 

