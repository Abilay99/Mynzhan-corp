Ақанаев  Амандос Әтібекұлы — (19.11.1948 жылы туған, Алматы облысы Еңбекшіқазақ ауданы Белбұлақ ауылында) — кескіндемеші. Алматы көркем-сурет училищесін (М.Қисамединов пен С.Айтбаев класы бойынша) бітірген (1968). Оның Қазақстанда, Ресейде (1974, 1992), АҚШ -та (1995) және Испанияда (1998) көрмелері ұйымдастырылды. А.Ақанаев — "Ағаш пен өзен", "Т.Көкеев операция жасау кезінде" (екеуі де 1978), "Үлкейтілген фотография" (1981), "Буырқанған дүние" (1983), "Мәңгілік туралы жыр" (1983-84), "1730 жыл" (1998), "Тотықұс" (1988-89), "Ә.Қастеевтің портреті" (1980), "Дала адамдары", "Бақсылық", т.б. кескіндемелік туындылардың авторы. Бірнеше еңбегі журналдарда, кітаптарда жарияланды. А.Аканаев туындылары Қазақстан Мемл. өнер мұражайында, Мәскеудегі Третьяков галереясында, т.б. қойылған.  

