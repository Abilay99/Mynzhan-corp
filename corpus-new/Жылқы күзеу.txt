Жылқы күзеу Қазақ құйрық – жалды малының көркі деп есептеп, оған ерекше мән берген. Лайсаң, батпақты кездерде аттың құйрығының қылы түсіп қалмауы үшін оны түйіп байлап тастаған. Тай – құнанның құйрық – жалы біртегіс жақсы өсуі үшін жалы мен құйрығын күзеген. Сонымен бірге жал – құйрығы дудырап, ұсқыны қашып жүрмес үшін қысыр қалған биелерді, соғым малын, тұлданған атты да күзеген. Осылайша, жылқы күзеу дәстүрге айналған. 	Тай күзеуде еркек – ұрғашысына қарамай, тай түгел күзеледі. Ол үшін жалын сыпыра күзеп келіп, уыс толар шоқтық қалдырады. Кекілін қысқарта теңестіріп қияды. Ал құйрығын түбіне дейін сыпыра күзеп келеді де, ұшынан ғана "шыбын қағар" шашақ қалдырады.	Құнан күзеуде құнанның кекілін шырпып қана теңестіріп құяды. Жалы тай кезіндегідей сыпыра күзеледі. Ал құйрығын күземейді.	Қысыр күзеу қысыр қалған биенің кекілін төгілте қалдырып, жалын сыпыра күзейді. Құйрығын жоғарғы жағынан үш бунап күзеп, ұшын шырпып қана тегістейді.	Соғым малын күзеуде ат болсын, бие болсын, соғымға арнап жіберерде жалын сыпыра күзеп, құйрығын тірсегінен шорт кеседі.	Тұлданған атты күзеу. Көне заманнан жеткен рәсім бойынша, иесі өлсе, мінген атын иесінің асына сою үшін жал – құйрығын күзеп жібереді. Тұлданған аттың күзелу тәсілі соғым малын күзеуге ұқсас. Айырмашылығы – тұлданған аттың кекілін жоғары көтеріп, төбесіне мықтап түйеді де, ұшын бірдейлестіре шырпиды. Тұлданған атқа адам мінбейді. 	Қалыптасқан дәстүр бойынша, құлынды биелер, айғырлар, жаз жайлайтын бедеу биелер, мініс аттары күзелмейді.	Күзеліп алынған жылқының қылына қойдың, түйенің жүн – шудасын қосып, арқан – жіп, шылбыр, бұзаудың мойыншағын, түйенің бұйдасын еседі. Өйткені жылқы қылын қосқан арқан – жіп мықты болады, көпке шыдайды.   

