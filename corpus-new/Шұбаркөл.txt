Шұбаркөл — Қарағанды облысы Нұра ауданындағы кент, Шұбаркөл кенттік әкімдігі  орталығы. Арқалық-Шұбаркөл темір жол өтеді. Аудан орталығы - Нұра кентінен оңтүстік-батысқа қарай 245 км-дей жерде. Жергілікті тұрғындар саны 1999 жылы 669 адам (332 еркек және 337 әйел) болса, 2009 жылы 543 адамды (281 еркек және 262 әйел) құрады. Кент аймағында 1983 жылы “Шұбаркөл көмір қимасы” ашылған. Іргесі 1987 жылы қаланған. Жерінің жалпы ауданы 379,5 мың га. Шұбаркөлде 5 шаруа қожалығы құрылған (2006). Кентте “Қазмарганец” аймақтық басқармасының бөлімшесі, “Қазхром” АҚ (ENRC) мен “Алаш” ЖАҚ-ның тиеу-тасымалдау “Орталық” стансасы орналасқан. 1999 жылдан “Западный” көмір қимасын игеру басталды. Басқа елді мекендермен автомобиль және темір жолдар арқылы байланысады. 

