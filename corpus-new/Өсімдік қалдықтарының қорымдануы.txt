Өсімдік қалдықтарының қорымдануы - қорымданған, сөйтіп қазба қалдықтар түрінде сақталған өсімдік қалдықтары. Өлген өсімдіктердің ауқымды бөлігі қорымдану кезінде іріп-шіріп жоқ болады, сондықтан олардың кейбір бөлшектері ғана арнаулы жағдайларда қазба күйінде сақталуы ықтимал. Жерүсті өсімдік қалдықтары қорымдануын қаматамасыз ететін аталған арнаулы жағдайларға жататындар: а) өсімдік қалдығының су алабына барып түсуі, сөйтіп оның түптік шөгінділермен (сазбен, құммен т.с.с.) көмілуі; ә) өсімдік қалдықтарының эолдық тасындылармен көмілуі; б) өсімдік қалдықтарының немесе олардың бөліктерінің ақпа шайырлармен тұтылуы, бұл шайырлар кейінірек янтарға айналуы мүмкін; в) өсімдік қалдықтарының жанартау лавалары мен туфтарына көмілуі; д) өсімдіктердің көмірқышқылды кальцийден тұратын қабықшамен тысталуы (әктасты туфтар немесе травертандер); е) өсімдік қалдықтарының жаппай қорымдануы яки үлкен массалар құруы, сөйтіп олардың есебінен таужыныстардың (шымтезектердің, көмірлердің т.с.с.) қалыптасуы.  

