2019 жылғы УЕФА Еуропа Лигасының финалы (ағыл. 2019 UEFA Europa League Final) 29 мамыр күні Бакудегі Олимпиада стадионында өтті. Лондонның қос клубы "Арсенал" мен "Челси" бас жүлдені сарапқа салып, "Челси" 4:1 есебімен жеңіске жетті. Матч Әзірбайжан уақыты бойынша 23:00-де (+4) басталды. Әзірбайжан тұңғыш рет еурокубоктердің финалын қабылдады. 2015 жылы пайдалануға берілген Бакудегі Олимпиада стадионына 69 870 адам жайғаса алады. Бұл финалды өткізу үшін бұдан өзге Севильядағы "Роман Санчес Писхуан", Ыстанбұлдағы "Водафон Парк" стадиондары да үміткер болды. УЕФА-ның 2017 жылғы 20 қыркүйектегі шешімі бойынша финал орны деп Бакудегі стадион бекітілді. Мұнда "Карабах" клубы мен Әзірбайжан Ұлттық футбол құрамасы өз алаңындағы ойындарын өткізеді. 

