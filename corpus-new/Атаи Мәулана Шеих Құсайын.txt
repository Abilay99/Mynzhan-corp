Атаи Мәулана Шеих Құсайын – түркі ақыны. 15 ғ-да ежелгі Сайрамда өмір сүрген. Өз заманында оқымысты, терең білімді адам болған. Ол Самарқандта қызмет атқарған. Бізге ақынның «Диуан» аталатын өлеңдер жинағы (260 туынды) жеткен. Бұл жинақтың түпнұсқасы Санкт-Петербургтегі Шығыстану инcтитутында сақтаулы. Ақынның махаббатты, табиғатты, сұлулықты мадақтайтын ғазалдары өзбек тіліне аударылып, бірнеше мәрте жарық көрді. Ол өлеңдерінде жақсылық іс қылуға, адал жүріп, анық басуға шақырған. Көшпелі түркі халықтарының өмірін, салтын, поэзиясын өте жақсы білетіндігін шығармаларында танытып отырған. Ол шығармалары қазақ әдебиетіне тіл жағынан да, түр жағынан да жақын. Қазақ ауыз әдебиетіндегі «айтыс», «жар-жар» сияқты өлең үлгілерін өз шығармаларында жиі қолданған.  

