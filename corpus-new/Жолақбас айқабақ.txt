Жолақбас Айқабақ - (лат. Acrocephalus schoenobaenus)  - торғайлар сабының  Acrocephalасеае тұқымдасының сайрағыш құсы. Жолақбас айқабақ Қазақстанда республиканың солтүстік және батысындағы қамысты тоспаларда мекендейді.  Жолақбас Айқабақт -  жоны қошқыл қоңырқай, бауыры сарғыштау саз түстес шағын денелі ала шұбар құс.  Оның өзге айқабақтардан айырмашылығы - бастың екі жағында - созылған қара жолағының, айқын байқалатын бозғылт қасының болуы.  Ұясын су жақтағы қалың шөптің, қамыс немесе бұталар өркеніне, ылғалды орынға орналастырады. Аналық салындыдағы қызғылт қоңыр секпілді  4-5 жұмыртқаны 13 күн басады . Аталығымен бірге  13-15 күн балапандарды қоректендіреді. Балапандар ұядан ұшқаннан кейін  ұзақ уақыт 19 күнге жуық бірге болады. Жолақбас айқабақ оңтүстікке қыркүйек - қазан айларында ұшып кетеді.  Айқабактың аталықтары әр құсқа еліктеген әуезімен асыға сайрап, күйттеу кезеңі қызған  шақта көбінесе құсойнақ жасап ұшады. Сонымен қатар аталық қамыс  әуеге көтеріліп, қанатын баяу қағады да жоғарыға қиғаш ұшады; шарықтай көтеріліп, бір орында біраз қалтырап тұрады, қанатын өте биік көтергендіктен, оның ұштары жанасқандай болып байқалады; бұдан соң қанатын арқасынан жоғары көтеріңкіреп, құйрығын жоғарырақ қиғаш ұстап, көлбеу қалықтайды - құлдырап келіп, қамыс арасына гүрс етіп құлайды - осылардың барлығын сайрап жүріп орындайды.   

