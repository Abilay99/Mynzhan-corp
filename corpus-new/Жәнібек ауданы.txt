Жәнібек ауданы — Батыс Қазақстан облысының батысында орналасқан әкімшілік бөлік. Шығысында Казталов, оңтүстігінде Бөкейорда, батысында Ресейдің Волгоград облысы Паллас ауданы, солтүстігінде Саратов облысы Новоузен ауданымен шектеседі. Аудан орталығы Жәнібек (Батыс Қазақстан облысы).Жәнібек ауданы 1922 жылы құрылған. Аудан аумағы 8,2 мың шаршы шақырымға тең. Халқының саны 2014 жылы 17 421 адамды құрады. Халықтың тығыздығы аудан бойынша (1 шаршы шақырымға) 2,1 адамды құрайды.  Ұлттық құрамы: қазақ — 97,8%, орыс — 1,7%. Ауданда 9 ауылдық округ, 18 елді-мекен бар. Округтері: Ақоба, Борсы, Жақсыбай, Жәнібек, Қамысты, Күйгенкөл, Талов, Тау, Ұзынкөл. Шаруашылығының негізгі бағыты мал шаруашылығы болып табылса, соның ішінде етті мал және етті-жүнді қой шаруашылығы. Мал шаруашылығымен қатар тауар өнімдерінің белгілі бөлігін егін шаруашылығы бағытындағы өнімдер құрайды. Ауданда 17 жалпы білім беретін мектеп, олардың 10 жалпы орта білім беретін, 2 негізгі және 5 бастауыш мектеп жұмыс жасайды. 

