Хлорланған көмірсутектер — құрамына көміртек пен сутектен басқа хлор да кіретін органикалық және химиялық қосылыстардың жалпы атауы. Олар тұрмыста және өнеркәсіпте еріткіш (төртхлорлы көміртек, 1-трихлорэтан) және өсімдікті қорғау құралы (ДДТ, линдан және т.б.) ретінде көп қолданылады. Бұл қосылыстар қазіргі кезде қоршаған ортаның барлық жерінде (ауада, ауыз суда, тамақтық өнімдерде және т.б.) кездеседі. Адам организміне олар тері және тыныс алу жолдары арқылы түсіп, бас миында, бауырында, бүйрегінде және т.б. мүшелерінде жиналады. Көптеген хлорланған көмірсутектер тірі организмдерге, соның ішінде адамдарға аса қауіп туғызатын канцерогендер және мутагендер болып табылады.   

