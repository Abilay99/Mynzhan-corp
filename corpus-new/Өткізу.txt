Өткізу – мүлікті немесе бағалы қағаздарды ақшаға айналдыру – тауарды құнын толық төлеген сатып алушыға сату (табыстау). Бухгалтерлік есепте актив хабардар етілген және мәміле жасасуға дайын тәуелсіз тараптар арасында айырбасталатын немесе міндеттемемен төленетін мәміле мынадай жағдайларда: табыс сомасы барынша рас бағаланса‚ мәміледен экономикалық пайда алынса‚ нақты шығын барынша дәл бағаланса‚ мәміле жасасылған затты меншіктену құқығы сатып алушыға табысталса‚ өткізу деп есептеледі; ал сатушы меншіктенуші құқығы мен міндеттерін сақтаса; ақшалай қаражат алынса‚ бірақ тауар босатылмаса‚ жұмыс орындалмаса‚ қызмет көрсетілмесе‚ өткізу жүзеге асырылды деп танылмайды.  Салық есебінде жұмыстардың орындалуы‚ қызметтердің көрсетілуі‚ тауарлардың сату‚ айырбастау‚ тегін беру мақсатымен жөнелтілуі‚ сондай-ақ кепілге салынған тауарлардың кепіл ұстаушының меншігіне берілуі өткізу деп танылады. Сонымен қатар фирма таратылған жағдайда қоймалардағы және есепте тұрған тауарлардың қалдықтары‚ субъектінің балансында есепте тұрған тауар-материалдық құндылықтарды жеке мақсатқа тегін пайдалану‚ ұқсастығы жоқ тауарларды‚ жұмыстарды‚ қызметтерді айырбастау (баспа-бас айырбас)‚ мүлікті бүлдіру‚ жоғалту және табиғи монополистер үшін нормативтен тыс шығасы салық салынатын айналымдарға жатады. С. Тоқсанбай 

