Өгем  (өзб. Ugom, Угом) — Қазақстан және Өзбекстандағы тау өзені. Шыршық өзенінің ірі салаларының бірі. Өзеннің ұзындығы 68,5 км. Су алабының ауданы 869 км² км². Бастауын Түркістан облысы, Төлеби ауданындағы Өгем жоталарынан алады. Теңіз деңгейінен 2600 метрдей биіктіктегі бірнеше бұлақтардың қосылуымен іріленіп, тау қойнауымен ағып, бағытын түстікке бұрады.  Құлап аққандықтан, ағысының жылдамдығы жоғары. Өгем орман шаруашылығының етек жағындағы ағыс жылдамдығы 1,6 м/с. Одан да төменіректегі ағысы 2,6 м/с-қа дейін жетеді.  Төменгі ағысында Қазақстан мен Өзбекстанның шекарасын кесіп өтеді. Шекарадан өткен соң Бостандық ауданының аумағымен ағады. Шарбақ су электр станциясына таяу жерде Шыршық өзеніне құяды. Өзен тау-тасты аралап аққандықтан жағасында адам тұратын елді мекендер аз. Өзбекстан аумағанда бірнеше пансионаттар мен балаларға арналған жазғы лагерлер орналасқан. Сондай-ақ Хусман курортты кенті бар. 

