 Басқа мағыналар үшін Шұңқыркөл деген бетті қараңыз. Шұңқыркөл  — Қарағанды облысы Осакаров ауданындағы ауыл, Құндызды ауылдық округі орталығы, 1999 жылға дейін "Богучар" деп аталған. Нұра-Осакаровка-Қарағанды автомобиль жолының оңтүстігінде, 7 км қашықтықта, облыс орталығы - Қарағандыдан солтүстік-батысқа қарай 93 км-дей, аудан орталығы - Осакаровка кентінің оңтүстік батысында 60 км-дей қашықтықта орналасқан. Ауылдың оңтүстігінде, 4 км жерде Үлкен Құндызды өзені ағып жатыр. Жерінің жалпы ауданы 37,1 мың га. Жергілікті тұрғындар саны 1999 жылы 904 адам (461 еркек және 443 әйел) болса, 2009 жылы 587 адамды (271 еркек және 316 әйел) құрады. Бұл мекенді 1907-1912 жылдардағы Столыпиннің реформасы кезінде Воронеж губерниясының Богучар уезінен көшіп келген қоныстанушылар "Богучар" деп атаған. 1934 жылы «Новая жизнь» артелі болып құрылады, кейін "Молотов", "Октябрьдің 40 жылдығы" ұжымшары, «Құндызды», "А. Асылбеков" атындағы кеңшар атанады. Мамандандырылған шаруашылығы: егін егу және мал шаруашылығы. Округте 33 шаруақожалығы, 1 ЖШС, 1 орта мектеп. ФАП, клуб, мешіт, кітапхана бар. 

