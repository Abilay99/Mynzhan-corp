Сабыр – ортағасырлық қоныс орны. Ақсу аулынан 3 км солтүстік-батыста, Ақсу өзенінің сол жағалауында. Алғаш 1941 жылы Жамбыл археологиялық пунктінің экспедиция (жетекшісі Г.И. Пацевич) ашып, зерттеді. 1989 жылы ҚазМУ (қазіргі әл-Фараби атындағы Қазақ Ұлттық университеті) археологиялық отряды (жетекшісі М.Елеуов) үстінен материалдар жинастырды. Қазіргі орны сопақша келген көлемі 170×115 м, биіктігі 2,5 м төбе болып табылады. Зерттеу барысында сырсыз құмыра, қақпақ, көзе, табақша секілді заттар жинастырылды. Бұларға қарағанда Сабырды халқы 10 – 12 ғасырларда мекен етіп, егін және мал шаруашылықтарымен айналысқан. 

