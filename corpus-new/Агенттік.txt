Агенттік (лат. agens/agentіs — әрекет етуші) Қазақстан Республикасы Президентінің басқару пәрменділігін одан әрі арттыру, мемлекет органдар жүйесін реформалауды жақсарту мақсатында шығарған жарлығына (1997 жылы 15 қазан) сәйкес Қазақстан Республикасының Стратегиялық жоспарлау және реформалау жөніндегі агенттігі құрылды. Ол республикасы Президентіне тікелей бағынатын және есеп беретін орталық атқарушы орган. Оның төрағасы Қазақстан Республикасы-ның министрі, Қазақстан Республикасы Үкіметінің мүшесі болып табылады. Сондай-ақ әртүрлі министрліктердің құрамында да салалық істер бойынша қызмет атқаратын агенттіктер бар. Мысалы, Қазақстан Республикасы ҒМ — Ғылым Академиясында — Ұлттық агроғарыштық зерттеулер агенттігі, Атом энергиясы жөніндегі агенттік , Еңбек және халықты әлеуметтік қорғау министрлігінде — Ұлттық зейнетақы агенттігі, Әділет министрлігінде — Жылжымайтын мүліктерді және заңды тұлғаларды тіркеу жөніндегі агенттік бар. Сонымен қатар Үкімет құрамына кірмейтін орталық атқарушы орган — Қазақстан Республикасы көші-қон және демография жөніндегі агенттігі құрылған (1997).   

