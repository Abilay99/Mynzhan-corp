Жұмбақтау — ойды жасырып, шешімін табуға ыңғайлап, астарлап, тұспалдап сөйлеудің түрі. Жаратылыс дүниесі, табиғат жайы, еңбек-кәсіп құралдары, хайуанаттар мен өсімдіктер, адам мен оның өмірі, өнер-білім, техника, прогресс, т.б.с.с. жұмбақтау объектілері. Жұмбақтауда дыбыс қайталаушылық пен тыңдаушының көңілін бөлушілікке көп мән беріледі. Жұмбақталып айтылған нәрселер қосарланып, өзіне сәйкес заттармен теңеліп келеді. негізгі ойды ұшқыр сөз арқылы білдіреді. Мысалы: "Қараша тауым қарлы болды, бір жауса, кетпейтұғын зәрлі болды" (шаштың ағаруы), "Айдалада ақ отау, аузы-мұрны жоқ отау" (жұмыртқа), "От басында құмған, екі көзін жұмған" (мысық). 

