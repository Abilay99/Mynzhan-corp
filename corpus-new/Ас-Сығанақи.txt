Хусам әд-дин әл-Хусейн ас-Сығанақи (туған жылы белгісіз — 1310, Сирия, Халаб қаласы) — қазақ даласынан шыққан ғалым. Сығанақ қаласында туған. Бағдат, Басра, Дамаск, Халаб қалаларына сапар шеккен. Мұхаммед ибн Омар әл-Ахсикентидің (т. ж. б. — 1246) “Китаб әл-мунтахиб фи усул әд-Дин” (“Діннің түп тамыры жайлы таңдаулы кітап”) аталатын шығармасына түсіндірме жасаған. Ол қолжазба қазір Париж бен Каир кітапханаларында сақтаулы. К.Броккельмен “Араб әдебиетінің тарихы” атты еңбегінің 2-томында Хусам әд-дин әл-Хусейн ас-Сығанақидың “ән Насафи кітабының кіріспесіне түсіндірме нысана” және “Дәлелді өнертапқыш пен дұрыс келе жатқанның көмекшісі” аталатын 2 еңбегін де атап көрсетеді. Хусам әд-дин әл-Хусейн ас-Сығанақи Әбу Ханифа мектебінің ілімін қолдаған.   

