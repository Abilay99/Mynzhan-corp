Әскери химиялық барлау аспабы (Войсковой прибор химической разведки) — ауадағы, жердегі, техникадағы, көліктегі және басқа заттардағы улы заттарды анықтауға арналған аспап. Әскери химиялық барлау аспабы қақпақты корпустан және оған орнатылған қол сорғыдан, сорғының кигізбелі сабынан, индикатор түтікшелі қағаз кассеттерден, түтінге қарсы сүзгілерден, қорғаныш қақпақшасынан, электр шамынан және басқа бөлшектерден тұрады. Әскери химиялық барлау аспабы жәрдемімен улы заттарды анықтауда индикаторлық түтікшелердің рөлі маңызды. Әскери химиялық барлау аспабы кешенінде үш түрлі индикаторлык түтікше бар: бір қызыл сақиналы және бір қызыл нүктелі түтікше заринді, зоманды, Ү-газын, бір сары түтікше ипритті, үш көк сақиналы түтікше фосгенді, көгерткіш қышқылын және хлорцианды анықтауға арналған. Қорғаныш кабықшасы топырақ пен сусымалы материалдарды тексеруге пайдаланылады. Индикаторлық түтікшелермен төменгі температурада жұмыс істеген жағдайда арнаулы жылытқыш пайдаланылады Әскери химиялық барлау аспабымен улы заттарды анықтау әдістері арнаулы әдебиеттерде көрсетілген. Аспап жұмыс істеуге өте қолайлы әрі қарапайым. Ылғал тигізбей кұрғақ жерде сақтау керек. Оны химик-барлаушылар пайдаланады.  

