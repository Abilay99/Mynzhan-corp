Зениттік жаңбырлар - Солтүстік және Оңтүстік жарты шарлардың тропиктерінде жауатын конвекциялық типті найзағайлы төкпе жаңбырлар. Шамамен, Күннің түс кезінде зениттің жанында тұрған уақытына сәйкес келеді. Экваторда Зениттік жаңбырлардың екі кезеңі - көктемдік және күздік, яғни күн мен түннің теңесуінің жаңбырлары байқалады. Экватордан алыстаған сайын Зениттік жаңбырлардың ұзақтығы азая түседі де, олардың кезеңдері жақындай отырып, тропиктер маңында жазғы жаңбырлы бір маусымға бірігеді.   

