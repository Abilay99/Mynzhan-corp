    Қозықұйрық ер – Маңғыстау түбегі мен Ембі бойында мекендейтін қазақ жұртшылығында қалыптасқан ер түрі. Мұны кейде «ақбас ер», «шошақбас қазақ ері» деп те атайды. Қозықұйрық ердің жасалу тәсілінде құранды ермен әжептәуір ортақтықтар да бар. Дегенмен, мұны құранды ердің бір түрі деуге болмайды. Өйткені, оған қойылған атау да, жалпы кескіні де оның қазақ ерлерінің ішіндегі өз алдына жеке қаоыптасқан айрықша бір түрі екендігін дәлелдейді.Қозықұйрық ер, көбінесе, өте жұмсақ және жеңіл болатын жөке ағашынан жасалады. Кейбір жағдайларда қайың ағашы да пайдаланылады. Жөке ағашы жөпшеңдіге жарылмайды, желімді де жақсы ұстайды. Қозықұйрық ер 6-7 бөлек ағаштан құралады. Алдыңғы қасы екі бөлек, артқы қасы 2-3 бөлек ағаш кесіндісінен жасалады. Бұған екі қапталды қосқанда ер сүйегінің негізгі бөлшектерінің тұрақты қалыптасқан құрамы шығады. Қозықұйрық ердің тағы бір өзгешелігі: мұнда орта ағаш болмайды, оның орнына көн не қайыс тартылады. Ердің сүйегі жеңіл, көлемі шағын келеді. Қасы алдына қарай еңкіштеу болып орнатылады. Қозықұйрық ердің сыртын түйенің көнімен қаптайды. Кейде көн орнына тарамыс талшықтарын немесе кендір шүйкесін желімге араластырып жағады. Бұл әдісті халық сіңірлеу деп те атайды.  

