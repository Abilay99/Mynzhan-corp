Жыландытау – Торғай Үстіртінің орта тұсында орналасқан үстіртті тау жұрнағы.  Қостанай облысы Наурызым ауданы жерінде орналасқан. Таудың батысында Қарғалытау, шығысында Қызбелтау төрткілді қыраты қоршап жатыр. Солтүстігінде 30 км жерде Сарықопа көлі орналасқан.  Абсолюттік биікігі 262 м. Солтүстік-батыстан оңтүстік-шығысқа қарай 40 км-ге созылған. Жер бедері Торғай қолатына қарай тік беткейі көлбеуленіп жазыққа ұласады. Жыландытаудың етегінде бұлақтар жиі кездеседі. Бұл жерден Теке өзені бастау алады.  Жер қыртысы миоцен дәуірінің саздарынан түзілген.  Сортаңды қоңыр және шалғынды қоңыр топырағында көкпек, қара жусан, бұйырғын тәрізді өсімдіктер өскен. Жыландытау – жазғы және күзгі жайылым.   

