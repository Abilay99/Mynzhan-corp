Серғалиев Мырзатай Серғалиұлы (17.3.1939 ж. т., Солтүстік Қазақстан облысы Сергеев ауданы Жаңажол аулы) — тіл білімі маманы, филология ғылымының докторы (1988), профессор (1990), Қазақстан ғылым академиясының академигі (1995), ҚР білім беру ісінің үздігі (2000). ҚазМУ-ды (1960), осы университеттің аспирантурасын (1965) бітірген. 1965 — 99 ж. Қазақстан ҒА Тіл білімі институтында кіші ғылыми қызметкер, ҚазМУ-де аға оқытушы, доцент, профессор, декан, кафедра меңгерушісі қызметтерін атқарды. 1999 жылдан Л.Гумилев атындағы Еуразия университеті жалпы тіл білімі кафедрасының меңгерушісі. Серғалиевтің қазақ тілінің синтаксисі мен стилистикасына арналған “Синтаксистік синонимдер” (1981), “Етістікті сөз тіркестерінің синонимиясы” (1991), “Синтаксис және стилистика” (1997), “Синтаксистік зерттеулер” (2004), тіл мәдениеті және көркем әдебиет тілі туралы “Қазіргі қазақ әдеби тілі (морфология, синтаксис)” (телавт., 1991), “Көркем әдебиеттің тілі” (1995), “Қазақ тілі мәдениеті” (М.Балақаевпен бірге, 1995, 2004), “М.Әуезов және көркем шығармалар тілі” (1998), “Ғ.Мүсірепов және тіл мәдениеті” (2003), әдебиет сынына қатысты “Сөз сарасы” (1989), “Ой өрнегі” (1995), лексикография саласында “Русско-казахский словарь” (1993, 1995, 2000, 2002 — 04), “Қазақ тілінің орфоэпиялық сөздігі” (1996), “Казахско-русский, русско-казахский словарь” (2004) атты еңбектері жарық көрген. “Қазақ грамматикасы” атты академикалық еңбектің (2002) авторы. 600-ге жуық ғылыми еңбегі жарияланған, оның ішінде 15 монография бар.    

