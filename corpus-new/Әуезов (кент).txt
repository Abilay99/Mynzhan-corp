Әуезов — Шығыс Қазақстан облысы Жарма ауданындағы кент, Әуезов кенттік әкімдігі орталығы. Аудан орталығы - Қалбатау ауылының солтүстігінде, Шар темір жол станциясынан шығыс қарай 40 км жерде, Қызылсу өзенінің оң жағалауында орналасқан.  Іргесі 1944 жылы Бақыршық алтын кен орнының ашылуына байланысты қаланған. Алғашында "Бақыршық" деп аталған, кейін (1967) қазақтың ұлы жазушысы М.Әуезовтің есімі берілген.  1999 жылы жергілікті тұрғындар саны 3993 адам (1931 ер адам және 2062 әйел адам) болса, 2009 жылы 2618 адамды (1275 ер адам және 1343 әйел адам) құрады. Әуезовте кеніш, кен байыту фабриикасы, тұрмыс қажетін өтеу, оқу-тәрбие, денсаулық сақтау, мәдени-ағарту мекемелері бар. Тұрғындары Өскемен, Семей қалаларымен, т.б. елді мекендермен автомобиль жолы арқылы қатынасады. 

