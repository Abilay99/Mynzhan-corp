Джейн Остин(ағылш.  Jane Austen,  1775—1817)  — ағылшын жазушысы. Ол ағылшын әдебиетіне реализмді алып келген сатирик ретінде танымал. Оның туындылары адам жанының кейіпкерлер психологиясына енуіне мүмкіндік беретін, нағыз "ағылшын әзілінің" дәмін татқызатын әлемдік шедеврлердің қатарына енгізілген. Джейн Остинді бүгінге дейін ағылшын әдебиетінің "бірінші ледиі" деп атайды. Оның шығармалары Ұлыбританияның университеттері мен колледждерінде міндетті түрде оқытылады. Джейн Остин 1775 жылдың 16 желтоқсанында Хэмпшир графтығының Стивентон қалашығында дүниеге келген. Оның әкесі Джордж Остин шіркеу пірәдары болып қызмет жасаған. Ол өте сауатты және білімді адам болған. Джейн Остиннен басқа оның отбасында алты ұл және кішкентай сіңлісі болды.  Джейн Остин бірнеше мектептің табалдырығынан аттағанымен олардың бірін де тәмамдай алмаған. Сол себептен оның әкесі үйдегі екі қызды өзі сауаттандырып, әдебиеттен, өнерден хабардар етіп, олардың бойына биік талғам жасау қасиетін сіңірді. Джейн Остин ешқашан тұрмысқа шықпаған.  Оның бойжеткен шағы Наполеон соғысының тұсына сәйкес келді. Сондықтан ол соғыста жүрген ағаларымен үнемі хат алысып тұратын. Міне бұл жағдай оның шығармашылығына әсер етіп, хаттар желісі арқылы әңгімелер жазуды бастайды.  Жазушы 1817 жылы 18 шілдеде Адиссон ауруынан Винчестерде дүниеден озады.  Өлер алдында соңғы "Сэндитон" романын аяқтап үлгерді. Винчестер соборында жерленген.  Романдары Жері аз ақсүйек мистер Беннеттың отбасында бес бойжеткен қыздары бар - Джейн, Элизабет, Мэри, Китти және Лидия. Беннет отбасы мекендеген Лонгборн алпауыт қожалығы тек ерлерге мұра етіп қалдырылғандықтан, миссис Беннет қыздарын ерге сәтті шығаруға бар күшін салады. Бір балдың кезінде Беннет қыздары Незерфилдке жақында көшіп келген бай бойдақ мистер Бингли және оның досы мистер Дарсимен таныстырылады. Джейн - Беннет отбасының ең үлкен қызы - өзінің сұлулығымен мистер Бинглиді таң қалдырды. Мистер Бингли барлық адамдарға ұнаған мезгілде, мистер Дарсидің асқақ мінезі, Элизабетті қоса, барлық адамдарғы жақпады.   

