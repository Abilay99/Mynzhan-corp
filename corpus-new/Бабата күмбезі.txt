Бабата күмбезі– Бабата кесене-мешіті – сәулет өнері ескерткіші. Созақ ауданында орналасқан.  Күмбез Әзірет Әлінің (Әли ибн Әбу Талиб) жетінші ұрпағы Ысқақ баптың немесе Баб Атаның құлаған мазарының орнына күйдірілген шаршы кірпіштен, ортағасырлық дәстүрлі композициалық үлгіде 19 ғасырда тұрғызылған. Құрылыстың астыңғы негізгі бөлмелері төртбұрышты. Кесенені зәулім биік етіп көрсетіп тұрған бас күмбез сегіз қырлы барабан үстіне салынған. Шағындау екінші күмбез де осы үлгіні қайталайды. Кесененің қас бетінде порталы бар. Оның қос мұнарасы мен аркасы құлаған. Бабата күмбезінде намаз оқитын үлкен бөлме, сағана, діни-рәсімдік, т.б. бөлмелер бар. Мешіт пен сағана аркалы қуыстармен, михраб пен күмбездердің ішкі жағы жазулармен, өсімдік өрнектерімен безендірілген. Бөлмелер сыланып, әктелген, өрнектелген. Баб ата күмбезінің үлгісі Әбдіжәлел баб кесенесіне ұқсайды. 

