ЖІЛІНШІК – адамдағы аяқ, жануарлардағы алдыңғы, артқы аяқ сүйектерінің бір тобының атауы. Адамда ЖІЛІНШІК табан сүйектерін құрып, башай сүйектері және асық жілік аралығында болады, 5 қуыс сүйектен тұрады. Жануарлардағы Ж. саны, пішіні, ұзындығы жануарлар түріне, мал түлігіне байланысты әр түрлі болады. Мыс., иттің алдыңғы ЖІЛІНШІгі 2 ұзын, 2 қысқалау, тым қысқа сүйектерден; сиырдың алдыңғы ЖІЛІНШІгі – тұтасып біткен 1 үлкен сүйектен; жылқының Ж-гі – 1 үлкен, 2 кішкене сүйектен; шошқаның алдыңғы Ж-гі 2 үлкен, 2 кіші сүйектен тұрады. Артқы Ж. сүйектері алдыңғы Ж. сүйектеріне ұқсас, тек ұзындау және ірілеу болады.    

