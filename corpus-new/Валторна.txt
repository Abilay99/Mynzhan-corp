Валторна (нем. Waldhorn — орман кернейі) — мыстан жасалған үрлемелі музыкалық аспап.  17 ғ-дың соңында аңшы кернейінің жетілдірілуінен келіп шыққан. Алғашқы қарапайым үлгілері кейінгі барокко мен классицизмнің, ерте романтизмнің (И. Гайдн, В.А. Моцарт, К.М. Вебер оркестрлерінің валторнаға арналған концерттері) музыкаларында қолданылған. Қазіргі үлгілері дыбыс шығаратын ауызы кеңейтілген, ұлу пішіндес, оратылған металл түтік түрінде. Жеке орындауда, ансамбльдерде, симфония оркестрлерде қолданылады. 

