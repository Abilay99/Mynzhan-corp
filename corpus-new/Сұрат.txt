Сұрат — Жамбыл облысы Меркі ауданындағы ауыл, Сұрат ауылдық округінің орталығы.  Аудан орталығы – Меркі ауылынан оңтүстік-шығысқа қарай 15 км-дей жерде, бұта аралас қылқан боз, сұлыбас, тағы басқа астық тұқымдас шөптесін өскен қызғылт қоңыр, қара топырақты төбелі-жонды келген қоңыржай ылғалды тау аралық аңғарда орналасқан.  Іргесі 1950 жылы қызылша өсіретін Киров атындағы ұжымшардың орталығы болып қаланған. Оның негізінде Сұратта 1997 жылдан «Сұрат» өндірістік кооперативі және бірнеше шаруа қожалықтары құрылды. Орта мектеп, клуб, кітапхана, фельдшерлік-акушерлік пункт, тағы басқа мекемелер бар. Сұрат арқылы халықаралық маңызы бар Тараз-Меркі-Бішкек автомагистралі өтеді. Ауыл Сыпатай батырдың қоныс тепкен Тескентоған ауылының күншығыс жағында орналасқан. О баста Сыпатай өз ағайындарына өкпелеп, Іле бойынан қырғыздар қоныстанған Меркі өңіріне жиналып шығатын уақытта Сиыршының (шын есімі Келменбет) ұрпағы, яғни Сары батырдың бір баласы, Сыпатайдан бір мүшел үлкен Маңғаз деген кісі "Сыпатай, сен қай жерге қоныстансаң да қасыңнан, мүмкін болса, күншығыс жағыңнан менің ағайындарым үшін жер қалдыр, оның белгісі болсын, біз қоныстанатын жерге, мына бір тақия тарыны сеуіп таста, ұзамай біз де артыңнан барып қалармыз" деген екен. Содан Сұрат ауылының адамдары осы жерге қоныстанған екен. Артель болып ұйымдасқанда №26 ауыл деп аталған. 

