“Сымбат” сән академиясы – жеңіл өнеркәсіп орны, бірыңғай шығармашылық және өнеркәсіптік ұйым. Кәсіпорынның құрамындағы ғылыми-өндірістік бірлестіктер бар: дизайнерлік-құрастырымдық және ғылыми-зерттеу әзірленімі, тігін, аяқ киім, тоқыма өндірісі, “Жоғары сән” салоны, сауда үйі, сауда және сән галереясы, “Сымбат” сән журналының редакциясы, сән театры, сән көрмесі. Академия қызметінің негізгі түрлері: жаңа үлгілер әзірлеу, рынокқа жоғары сапалы тауарлар – киім-кешектің, тоқыманың, аяқ киімнің барлық түрлерін шығару. Жыл сайын олардың 2 мыңнан астам түрлерін рынокқа шығарады. Кәсіпорын өнімділігі жоғары автоматтандырылған технологиялық жабдықтармен жарақтандырылған. “Қаратау”, “Отырар”, “Гауїар”, “Алатау”, “Той”, “Алтын шұға”, “Астана” сияқты аса сәнді ұлттық киім үлгілерінің көрсетілімі жұртшылық тарапынан жоғары бағаланды. Сән театры ұлттық нақыштағы сәнді киім-кешек үлгілерін алыс-жақын шетелдерге көрсетіп тұрады. «Сымбат» сән академиясы – қазақстандық және әлемдік жоғарғы деңгейдегі сән арасындағы көпір іспеттес болған, қазақтың ұлттық киімін соны туындылары арқылы төрткүл дүниеге паш етіп жүрген бірден бір холдинг болып саналады. Ол өзінің өнімдерін безендіретін  Шығыстық, сондай-ақ қазақы нақыштағы ою-өрнектерімен Ресей, Еуропа және т.б. сәнгерлерін таңқалдырып, өзіндік бет-бейне қалыптастыра білді. Қазақстан  сән индустриясының негізін қалаушы «Сымбат» сән академиясы 1947 жылы тігін зертханасы негізінде құрылған . Осы кезеңнен бастап компания өндіре бастаған prêt-â-porter өніміне бүкіл ел жұртшылығы қызығушылық танытты. Бастапқыда «Республикалық киім, аяқ-киім және трикотаж үйі» аталған ол бүгінде бүкіл әлемге танымал  холдингке айналған. «Сымбаттың» құрылуы республикадағы тұңғыш сән журналының және сән театрының  ашылуына жол ашты. «Сымбат» сән журналы 1958 жылдан бастап жарық көре бастады. Ал 1987 жылы Қазақстанда тұңғыш сән театрының негізі қаланды. 1972 жылы Қазақстан мамандарының қолымен жасалған сән алғаш рет шетел асты. Бұл жылы академия тарихында оның киім топтамалары өзге мемлекеттердің сән майталмандарының сарабына салынып, сынға түсті. Топтамалар көрсетілімі 1972 жылы Болгарияда, 1974 жылы Лейпцигте, 1975 жылы Италияда өткен  халықаралық сән фестивальдерінде  өтті. Ал 1988 жылы «Сымбат» сән үйі Чехословакияда өткен  ұлттық нақыштағы киім топтамалары фестивалінің бірінші көрсетілімінде «Золотая Лента» бас жүлдесіне ие болды. 35 жылдың ішінде сән академиясы әлемдік деңгейде өткен 40-тан астам халықаралық сән фестивальдерінде өз көрсетілімдерін ұсынып, 30-дан астам мемлекеттің сән байқауларына қатысқан. 2000 жылы «Сымбат» «Бірінші халықаралық «Ұлттық  костюмнің жоғарғы деңгейдегі сән үлгісі» байқауын» (первый Международный конкурс «Высокой моды современного национального костюма») ұйымдастырды. Ол Сібірде, Мәскеуде, Дубайда, Вашингтонда өтіп тұратын сән апталықтарының тұрақты қатысушысы. «Сымбат» ұлттық киім үлгілерін заманауи сән талаптарына сәйкестендіре отырып, соны, ерекше, айрықша киім дизайндарын жасаумен айналысады. Сондай-ақ академияның сән мамандары Қазақстан Республикасының мемлекеттік туының эталоны мен ҚР Президенті Н.Назарбаевтің штандартын жасап шығарған. 2007 жылы «Сымбат» сән үйі өзінің 60-жылдық мерейтойын атап өтті. Компанияның «pret-a-porter» және «haute couture» топтамаларының  көрсетілімі халықаралық подиумдарда жылына екі мәрте өткізіліп тұрады. Бренд пайда болғалы бері оның сән үлгілерінің  саны 150 000-нан асты. Сән үйі жыл сайын өз киім үлгілерін Қазақстанда 20-ға жуық, ал шетелдерде 10-ға тарта көрсетілімдері арқылы көпшілікке ұсынып келеді. Қазақстандағы ірі шетел фирмалары үшін арнайы киім дизайнын жасап шығаратын алғашқы және жалғыз компания болып саналады. Мәселен, «Must industries» (АҚШ, Нью-Йорк) секілді танымал компаниялар үшін аты әлемге әйгілі «Chico’s», «White and black», «Victoria secrets» атты сауда маркаларымен киім үлгілерінің айрықша дизайнін жасап шығарады. 2003 жылы Мәскеуде өткен кәсіби fashion – сән апталығында (Moscow fashion week) үздік киім топтамаларын ұсынды. Ресейден басқа да Дубайдағы (DIFW), 2007 жылы Вашингтондағы (DC Fashion week) және Сібірдегі  сән апталықтарына (SFW) қатысып, елге үлкен сыймен оралып отырды. «Сымбат» тек  Қазақстанның және КСРО-ның үкімет мүшелері үшін ғана емес, сонымен қатар Ұлыбритания, Ресей, АҚШ, Корей мемлекеттерінің бірқатар үкімет басшылары үшін де сыйлықтық бұйымдар дайындады. 2006 жылы әйгілі голливудтық актер және продюсер Стивен Сигал Академиядағы арнайы  «Сымбат» VIP салонында» ұсынылған 2007 жылғы көктем-жаз топтамасынан өзінің өмірлік серігі үшін бұйымдар алған болатын. Бүгін «Сымбат» сән Академиясы – бұл мінсіз холдинг. Оның құрылымы мынадай: «Сымбат» сән академиясының президенті – Асанова Сабыркүл Жайлаубекқызы. 	Ол – экономика ғылымдарының кандидаты, өнертану доценті, техника ғылымдарының докторы, ҚР Ұлттық Инженерлік Академияның және Халықаралық Инженерлік Академияның академигі, «Халықтар достығы» орденінің кавалері, «Еңбек ардагері» медалінің иегері, «ҚР инженерлік ісінің дамуына қосқан ерекше үлесі үшін»  2007 жылы «Қазақстанның еңбек сіңірген қайраткері» атағына ие болды. Сабыркүл Асанова – ұлттық киімнің қыр-сырын зерттеу бойынша көптеген ғылыми еңбектердің авторы. «Сымбаттың» басты ерекшелігі де осында жатыр: ұлттық калоритімізді сақтай отырып, оны әлемдік сәнмен үйлестіре орындау. «Бүгінгі күні Шығыстық нақыштағы киім үлгілері әлемде өте сәнді саналады. Сондықтан бүгінде сән әлеміне еніп жатқан бүкіл соны жаңалықтар, идеялар Шығыстан туындауда. Еуропада біздегідей тың ойлар қазір өте аз екендігі байқалады"- деген пікірде компания президенті. Оның сөзінше «Сымбаттың» өмір сүру кезеңіндегі 60 жыл ішінде 15 мыңға тарта эксклюзивті киім үлгілері назарға ұсынылып үлгеріпті. «Сымбат» сән театрының негізі 1987 жылы салынған. Сән театры көптеген шетел сән жәрмеңкелерінe қатысқан. Ол киім өнімдері топтамасының театрланған шоу-көрсетілімін таныстыру рәсімдерінде, қалалық және республикалық іс-шараларда жүзеге асырады. «Сымбат» сән театры Қазақстанның атынан 30-дан астам елде өз топтамаларын көрсетіп келеді.Франция, Германия, Англия, Италия, Канада, Корея Республикасы, Ресей және т.б. елдерде ол айтарлықтай танымал. Онда қазақ халқының ұлттық бет-бейнесі мен болмыс-бітімі секілді өзіндік ерекшеліктері мен мәдениеті негізге алына отырып жасалынған ұлттық ою-өрнекпен өрнектелген 700-ге жуық киім үлгілері жинақталған. 1997 жылдан бастап  сән жасаудағы сапа мен шығармашылық жетістігі үшін, сондай-ақ сән әлеміне енгізген жаңа технологиялары үшін «Сымбат» Германияның, Францияның, Испанияның, Ресейдің және Қазақстанның 10-нан аса халықаралық сыйлықтарына ие болды . Сондай-ақ оның көптеген алғысхаттары бар. «Сымбат» сән Академиясының соңғы қызметінің он жыл ішіндегі халықаралық сыйлықтары, дипломдары,сертификаттары,алғыс хаттары: 2007 жылы «Сымбат» сән академиясының құрылғанына 60 жыл толды. Осыған байланысты сән үйі «Creative World» халықаралық дизайнерлер конкурсын ұйымдастырған болатын. Оған Өзбекстан, Ресей, Қырғызстан мен Қазақстаннан 135 автор өз топтамаларымен көрсетті. Әділ қазылар алқасына академияны мерейтоймен құттықтау үшін арнайы келген Вячеслав Зайцев басшылық етті. Гала-көрсетілімінде  «Сымбат» сән үйін Қазақстан эстрада жұлдыздары құттықтады. Сондай-ақ Балнур Асанова мен Птицина Алла Петровнаның заманауи ұлттық киім топтамасының көрсетілімі өтті. Мәскеу Сән Үйінің президенті Вячеслав Зайцев «Сымбат» сән академиясы  жайлы өз пікірін білдірді: «Кезінде жай ғана тігін лабораториясы болып кейіннен алып сән үйіне айналған «Сымбат» секілді «империялар» саусақпен санарлық. «Сымбат» мамандарының қолынан шыққан сапалы әрі сауатты өнімдерді жасау өті күрделі іс. «Сымбат» сән апталығындағы ең сүйікті фирмаларымның бірі».  

