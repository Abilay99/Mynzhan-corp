 Михеил Николозұлы Саакашвили   (грузинше მიხეილ ნიკოლოზის ძე სააკაშვილი, Михеил Николозис дзе Саакашвили,  21.12.1967 жылы туған, Тбилиси қаласы) – саяси қайраткер. Украинаның Одесса облысының губернаторы (30.05.2015 ж.). Грузияның экс-Президенті 25 қаңтар 2004 жыл-нан 25 қараша 2007 жыл дейін және 20 қаңтар 2008 жыл 17 қараша 2013 жыл дейін, «Раушан революциясының» көшбасшысы. 1992 жылы Киев институтының халықаралық  құқық факультетін бітіріп, Колумбия (Нью-Йорк) университетінде құқық магистрі дәрежесін алған. (1994). Страсбург институтында, Гаага академиясында халықаралық құқыққа, адам құқығына байланысты білім алды, Джордж Вашингтон атындағы университетте докторлық диссертация қорғады. Халықаралық құқық саласында қызметтер атқарған. 1995 жылы Грузияға келіп, “Грузия азаматтары одағы” партиясы атынан парламент депутаттығына сайланды. 1996 жылы парламенттің конституциялық және заңдық мәселелеріне байланысты комитетінің төрағасы болып тағайындалды. “Грузия азаматтары одағы” парламенттік фракциясының басшысы (1998), Еуропалық кеңестің парламенттік ассамблеясының грузиялық өкілі, Грузия республикасының Әділет министрі (2000) қызметтерін атқарды. 2001 жылы Грузия Республикасы Президенті Э.Шеварнадзеге оппозициялық “Ұлттық қозғалыс” ұйымын құрды. 2002 жылы Тбилиси заңдық жиналысының төрағасы болып сайланды. 2003 жылы  23 қарашада “Ұлттық қозғалыс” партиясының қарсылық акциясы нәтижесінде Шевернадзе қызметінен бас тартып, 2004 жылы 4 қаңтарда Грузия Президентін сайлау қорытындысы бойынша Саакашвили 95% дауыс жинап, жеңіске жетті. Саакашвили Қазақстан Республикасында ресми сапармен бірнеше рет болып, екі ел арасында саяси байланыстардың онан әрі дамуына мүдделілік танытты.  

