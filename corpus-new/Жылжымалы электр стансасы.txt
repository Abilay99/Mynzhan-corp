ЖЫЛЖЫМАЛЫ ЭЛЕКТР СТАНСАСЫ – көлікке орнатылған электр стансасы. Ж. э. с. қозғалтқыштан, генератордан, басқару және бақылау аппараттарынан тұрады. Ж. э. с-нда қозғалтқыш ретінде іштен жану қозғалтқышы (негізінен, дизель), бу және газ турбиналары немесе Ж. э. с-ның генераторына түсетін жүктемеге байланысты жұмыс режимі автоматты түрде реттелетін, тасымалдау көлігінің жетекті агрегаты қолданылады. Ж. э. с-лары тасымалдық, автомобильдік, тіркемелік, темір жолдық және кемеде орнатылған (жүзбелі), аз (10 кВт-қа дейін), орташа (10– 150 кВт) және үлкен (150 кВт-тан жоғары) қуатты болып жіктеледі. Олар тұрақты ток, бір не үш фазалы жиілігі 50 Гц және одан жоғары айнымалы ток өндіреді. Ж. э. с-ларының дизельді (150 кВт-қа дейін) және дизель-электр агрегатты энергопоездары (қуаты 5 – 10 МВт) кеңінен таралған; қ. Дизель электр стансасы.   

