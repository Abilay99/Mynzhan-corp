Магазиндеу (франц. magazіn – қойма), гидротехникада – жер асты суының қорын қолдан толықтыру тәсілі. Ол жер беті суы қорының бір бөлігін тұрақты түрде немесе мезгіл-мезгіл жер астындағы су тұтқыш қабатқа түсіруге негізделген. Алғашқы магазиндеу жүйелері – кәріздер Орталық Азия,Әзірбайжан,Иранда ерте кезден қолданылған. Қоры сарқылған жер асты суларын жер бетінен арнайы қазылған канал, галерея және өзен бойына қойылған аласа бөгеттер арқылы толықтыру тәсілдері 19 ғасырдың басында Шотландиядағы Глазго, Франциядағы Тулуза қалаларын сумен жабдықтау үшін қолданыла бастады. Кейінірек мұндай техникалық шаралар басқа да Еуропа елдерінде қолға алынды. Қазіргі уақытта қолдан жасалған жер асты суының қоры әлемдік су пайдалану көрсеткішінің 30%-ына жетеді. Қазақстанда магазиндеудің қарапайым әдістері Сарыарқаның бірқатар өзен аңғарларындағы (Шерубайнұра,Жәмші,Талдысай) жер асты суы қорын толықтыру үшін қолданылады. Бұл су қорлары Орталық Қазақстан кеніштері мен кенттерін ауыз сумен қамтамасыз ету үшін пайдаланылады. <references>  

