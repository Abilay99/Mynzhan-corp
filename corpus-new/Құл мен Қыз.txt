"Құл мен Қыз" - ғашықтық дастан. Көлемі 1543 жол. Дастанда бай есігінде құлдық кешкен Талайлы деген өнерпаз, әрі ақын, балуан жігіттің өз қожайыны - Балапан байдың Айым деген қызына ғашық болып, махаббат жолында қазаға ұшыраған екі жастың қайғылы тағдыры баяндалады. Дастанның екі нұсқасы белгілі. Ақтөбе облысы, Ырғыз ауданның тұрғыны Б.Науқанұлының Досжан деген қарттың әңгімелеп айтуынан жазып алынып, дастанға айналдырған нұскасы "Құл мен қыз" немесе "Сағира мен қыз" дастанында бас кейіпкерлер Талайлы құл мен Айым делінеді. Бақтыгерей нұскасы толық, он бір буынды қара өлеңге құрылған. Дастан нұсқасы Орталық ғылыми кітапхана қорында сақтаулы.  

