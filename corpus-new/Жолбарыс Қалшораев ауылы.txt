Жолбарыс Қалшораев ауылы — Түркістан облысы Мақтаарал ауданы, Достық ауылдық округі құрамындағы ауыл. 2008 жылға дейін "Интернациональное" деп аталды. Аудан орталығы - Мырзакент кентінен батысқа қарай 18 км-дей жерде.  1999 жылы жергілікті тұрғындар саны 2313 адам (1174 ер адам және 1139 әйел адам) болса, 2009 жылы 2615 адамды (1303 ер адам және 1312 әйел адам) құрады. Іргесін 1949 жылы Қаратас (Қазығұрт) ауданынан қоныс аударушылар қалап, 1950 жылы Абай атындағы мақта ұжымшарын құрды. Түркістан, Ленгер (Сайрам) аудандарынан, Ақтөбе, Жамбыл облысынан көшіп келгендер 1954 жылы Абай атындағы мақта өсіретін ірі ұжымшарға бірікті. Ұжымшар негізінде ӨК, шаруа қожалықтары ұйымдастырылған. Орта мектеп, мәдениет үйі, мешіт, фельдшер-акушерлік пункт, кітапхана, т.б. мекемелер жұмыс істейді. Cоциалистік Еңбек Ерлері Ә.Нарбаев, Ж.Қалшораев осы ауылдан шыққан. 

