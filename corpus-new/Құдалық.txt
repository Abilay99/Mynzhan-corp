Құдалық - ұлттық салт-дәстүр. Дәстүрлі қазақ қоғамында құдалық кезінде көргені көп, жон-жобаны жақсы білетін, сөзге шешен, өнерлі адам бас құда болып тағайындалған. Қыз ауылынан алыс-жақындығына қарай кемінде 3 - 4, кейде ұзын саны 20 - 30-ға дейін адам құдалыққа аттанады. Бұл сапар - "құдаласу", ал оған арнап жасалған той - "құда түсу тойы" делінген. "Құданы құдайыңдай күт" деген нақылға сай қыз ауылы ақ шанқан үйлер тігіп, оларды сән-салтанатпен қарсы алады. Дәстүр бойынша, алдымен, ақ жол тілеп, құдалық берік болу үшін мал шалынады. Одан әрі қарай басқа да ырым-жоралғылар жасалады. Ағайын-туыс арасында қатынасты, барыс-келісті нығайтуда құдалыққа зор мән берілген. Соған орай, "Құда мың жылдық, күйеу жуз жылдық" деген нақыл қалыптасқан.   

