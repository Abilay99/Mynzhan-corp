Кәріқорған ауылы — Жамбыл облысы Жуалы ауданы, Жетітөбе ауылдық округінің орталығы. Өткен ғасырдың басында бұл ауылдың тұрғындарының ауыз бірлігі, ынтымағы берік болып, оларды ауыл ақсақалдары басқарған екен. Олар жергілікті билік иелеріне барып, ауылдың мұң-мұқтажын жеткізіп, үстем тап зорлығынан елін қорғап, ауылда береке-бірлік орнатқан көрінеді. "Кәрілер - біздің қорғанымыз" дейді екен ауыл тұрғындары. Содан ауыл "Кәріқорған" аталып кеткен. Кеңестік кезеңде бұл елді мекен "Казанка селосы" аталған. Мұнда бүкіл ауыл шаруашылық техникалары шоғырландырылып, Казанка МТС-і құрылып, ол ауданның күнбатыс бөлігіндегі ұжымдық шаруашылықтарға тракторшы-комбайншы мамандарын даярлайтын механизаторлар курсы жұмыс істейді.Казанка МТС-і Бурный МТС-інен кейінгі ең үлкен ауыл шаруашылық кәсіпорыны болған. Кәріқорған ауылы Б.Момышұлы-Қошқарата автомобиль жолының бойына орналасқан. Тасбастау ауылына іргелес. Аудан орталығы - Бауыржан Момышұлы ауылынан солтүстік-батысқа қарай 17 км-дей жерде. Тұрғыны 581 адам (2009). 

