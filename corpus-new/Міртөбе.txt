Міртөбе – ортағасырлық қала. Түркістан облысы Түркістан қаласынан 35 км жерде. 1951 жылы Оңтүстік Қазақстан археологиялық экспедиция (жетекшісі А.Н. Бернштам), 1970 жылы Отырар археологиялық экспедиция (жетекшісі К.Ақышев) зерттеген. Міртөбе-10 мұнаралы дуалмен қоршалған төрт бұрышты алаң, ауданы 45.45 м, биіктігі 5 м. Солтүстік жағы 20 м-дей еңіс. Алаңқайды қоршаған дуалдың биіктігі 3 м. Сауран қаласын сумен қамтамасыз ететін жер асты кәріз жүйесі аршылды. Кәрізді Сауран тұрғындарына жергілікті дінбасылар уәкілі Мір-Араб сыйға тартқан, осыған орай қала Міртөбе деп аталған. Міртөбедегі кәріздің бұлақтары, Васифидің айтуынша, Саураннан бір фарс жерде болған, оның үстінен қамал салынған. Міртөбе 16 – 18 ғасырларға жатады.  

