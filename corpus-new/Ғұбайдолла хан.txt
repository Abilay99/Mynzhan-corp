 Ғұбайдолла хан - 1821-1824 жылдары билік еткен Орта жүз ханы, Көкшетау өңірінің аға сұлтаны әрі Уәли ханның ұлы. 1821 жылы Орта жүздің старшындары Ғұбайдолланы хан етіп сайлады. Ал патша үкіметінің қазақ даласына қатысты өз жоспары болды. 1824 жылы ол Қытай елшілерін қабылдауы қажет болатын. Патша жасақтары кездесу болатын жерде Ғұбайдолланы тұтқындады да, хандық атақтан бас тартуға мәжбүр етті. Сол жылы ол Көкшетау аймағына аға сұлтан болды. 1825 жылы Ғұбайдолланы Сібірдің Березов қаласына жер аударды. Ол тек 1840 жылы ғана немере інісі Кенесары ханның араласуымен қазақ жеріне қайта оралды. 

