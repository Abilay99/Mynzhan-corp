БАТЭ (бел. БАТЭ)  1996 жылы құрылған Беларусь футбол клубы. Борисов қаласының намысын қорғайды. Өз алаңындағы ойындарын "Борисов-Арена" стадионында өткізеді. УЕФА Чемпиондар Лигасының топтық турнирінде ойнаған Беларусьтағы жалғыз команда. Негізінен клуб 1973 жылы құрылып, КСРО чемпионатының екінші лигасында біраз жыл ойнаған. 1984 жылы таратылған. 1996 жылы клуб қайтадан құрылып, жаңа тарихын бастады. Клуб тез көтеріліп, 1998 жылы-ақ Беларусь чемпионатының күміс жүлдегері атанды. Осылайша 1999 жылы Еурокубоктердегі дебют маусымын өткізді. Командада сол кездері ел футболының болашақ жұлдыздары Александр Глеб, Виталий Кутозов секілді футболшылар ойнады. 1999 жылы тұңғыш рет ел чемпионы атанды. 2006-17 жылдары қатарынан 12 рет ел чемпионы атанып, Беларусь чемпионатының рекордын жаңартты. Чемпиондар Лигасының 2012/13 жылғы маусымын керемет өткізді. Тіпті, турнирдің болашақ жеңімпазы "Баварияның" өзін 3:1 есебімен ұтып, Еуропаны таңғалдырды. Бірақ бұл ерлігі 1/8 финалға шығуға жеткіліксіз болды. Кейін "Валенсиядан" екі рет, "Бавариядан" сырт алаңда бір рет ұтылды да, топта үшінші орынға түсіп қалып, жарысты Еуропа Лигасында жалғастырды. Бірақ аталмыш раундта Түркияның "Фенербахче" клубынан өте алмады — 0:0, 0:1. 

