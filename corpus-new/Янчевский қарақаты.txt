Янчевский қарақаты - Қарлығандар тұқымдасына жататын сирек кездесетін түр. Солтүстік Тянь-Шаньда анда-санда, сирек Батыс Тянь-Шаньда кездеседі. Қазақстаннан тыс Батыс Тянь-Шаньнан басқа, Памир-Алай тауларында таралған. Орманды белдеудегі шөгінді тастарда, тасты баурайлардың төменгі бөлігінде, тау өзендерінің аңғарларында, тоғайлы ормандар мен бұталар арасында өседі. Ірі хош иісті қара қошқыл-қара жидегімен ерекшеленеді. Қара қарақаттағы сияқты жапырақтарының төменгі бетінде сары хош иісті кішкентай бездері болады. Бағалы тағамдық өсімдік. Жидектерінің дәмі жағымды тәтті-қышқыл және құрамында С витаминінің мөлшері жоғары. Аязға төзімді түрлерді шығаруға жақсы нысана. Алматы және Ақсу-Жабағылы қорықтарында қорғалады. 

