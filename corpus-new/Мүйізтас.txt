Мүйізтас– жапсарлы-метаморфты тау жынысы. Мүйізтастың құрамы нәзік түйірлі, жасырын кристалды, агрегаттары тығыз, кейде порфиробласты келеді. Текстурасы теңбіл, жолақты. Мүйізтас құрамына әр түрлі минералдар: кварц, слюда, дала шпаты, анартас, андалузит, силлиманит, кордиерит, кейде амфибол, пироксен, тағы басқа кіреді. Мүйізтастың түсі сұр, қара, тағы басқа болады. Пайда болу жағдайлары мен құрамындағы өзгелерден басым келетін минералдарына қарай Мүйізтастардың биотитті, андалузитті, кордиеритті, амфибол-пироксенді, тағы басқакөптеген түрлері кездеседі. Түрлі құрамды интрузиялардың құмтастарға, аргилиттерге, жанартаутекті-кесекті жыныстарға, мергельдерге, доломиттерге әсер етуінен Мүйізтас 2 – 3 км-дей тереңдікте мол тараған. Қазақстанның барлық аймақтарындағы интрузиялар төңірегінде Мүйізтас кеңінен дамыған. Әк-силикатты Мүйізтастарда мырыш пен қорғасынның, мыстың бай кентастары кездеседі. Мүйізтас құрылыста пайдалынылады.   

