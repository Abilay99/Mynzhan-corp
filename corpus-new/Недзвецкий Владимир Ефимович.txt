Недзвецкий Владимир Ефимович  (1856, Могилев губернаторы – 1918,Верный қаласы) – өлкетанушы, Жетісу облысы мұражайының негізін қалаушы. 1882 жылы Қазан университетінің заң факультетін бітірген. Студент кезінде саяси қозғалысқа қатысқаны үшін ішкі Ресейден Сібірге жер аударылып, 1882 – 84 жылы Омбыдағы Батыс Сібір Бас басқармасында қызмет атқарды. Г.Колпаковскийдің кеңесімен 1884 жылы Жетісу облысына ауысып, сонда тұрақтап қалған. 1884 – 1901 жылы Жетісу облысы басқармасында және Верный уездінің бітімші сотында қызмет атқарып, 1901 – 18 жылы облыстың статистикалық кенестің хатшысы болды. Недзвецкий өлке тарихы мен мәдени өмірінен құнды деректер жинаған. Әсіресе оның “Жетісу облысының 1905 жылғы естелік кітапшасы және адрес-календары” атты еңбегі сол кездегі өлкенің қоғамдық-мәдени өмірі, әлеуметтік, экономикалық тұрмысы жайында мол мағлұмат береді. Недзвецкийдің басшылығымен 1916 жылы ұлт-азаттық қозғалысына қатысушылардың қару-жарақтары Жетісу облысы мұражайына алынды.Жетісуда Кеңес өкіметі орнағаннан кейін ол патша әкімшілігінің шенеунігі ретінде қызметтен шеттетілді. Іле Алатауында ғана өсетін, өте сирек кездесетін кекіренің және алманың (Недзвецкий алмасы) бір түрі Недзвецкий есімімен аталады.   

