Шомылу - дем алу және шынығудың бір түрі. Шомылу, сондай-ақ емдеу-профилактикалық мақсат үшін де пайдаланылады. Табиғи суда (көл, өзен, теңіз), сондай-ақ жасанды су қоймаларында (ашық, жабық жүзу және емдеу бассейндерінде) шомылады. Шомылу, әдетте, бұлшық еттің өте белсенді қозғалысын (жүзу, қозғалу және суда ойнау) тудырады, мұның өзі бүкіл ағзаға, ең алдымен, қозғалыс және жүріс-тұрыс мүшелері жүйесіне пайдалы. Ашық су қоймаларында шомылған кезде судың әсеріне ауаның, күн сәулесінің әсері қосылады. Тұзды суларға шомылғанда (теңізде, минералды көлдерде, тұзды көлдерде, минералды бассейндерде, соның ішінде теңіз суында) осында еріген тұздың химиялық әсері білінеді. Тұз теріні тітіркендіреді, бұның өзі судан шыққан соң да (тұздың ұсақ түйіршіктері теріге сіңіп) сақталып қалады.Жалпы шомылу денсаулықты күшейтуге ықпал етеді, қан және лимфа айналымын, жүйке-бұлшық ет аппаратының жұмысын жақсартады, тынысты кеңейтіп, жылу алмасу механизмін жетілдіреді. Белгілі бір тәртіпті сақтаған жағдайда үнемі шомылу ағзаны шынықтырудың және суық тиюден болатын аурулардың алдын алудың тиімді жолы болып табылады. Дұрыс шомылмау және шомылу тәртібін сақтамау денсаулыққа қолайсыз әсер етуі де ықтимал. Әлсіз, аурудан тұрған адамдар мен қарттар алдын-ала дәрігерлік тексеруден өтуі керек. Шомылардың алдында оларға алғашқы 3-5 күн бойы дайындық дауаларын (процедураларын) орындауға - белге дейін сумен сүртініп, денесін салқын суға үйретуге кеңес беріледі. Жүрек-қан тамыр және тыныс алу жүйелері ауырған жағдайда, сондай-ақ әйелдерге жүктілік кезеңінің екінші жартысында ашық су қоймаларында (көл, өзен, теңіз) шомылуға болмайды. Табиғи су қоймаларында ауаның температурасы 22-20°С, судың температурасы 20-18°С-тан кем болмаған жағдайда ғана шомылады. Үнемі шомылуға жаттыққан адамдарға суық түскенге дейін шомылуға болады (олардың кейбіреулері - "морж" деп аталатындары қыста да шомылады).Балалар үшін судың температурасы 22-24°С-тан төмен болмауы керек. Алғашқы күні баланы сүңгітуге болмайды. Бала шомылып болған соң, тоңбауы үшін оның денесін жақсылап құрғатып сүрту қажет. Шомылу уақыты, мезгілі және тәртібі: 

