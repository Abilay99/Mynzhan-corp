 Басқа мағыналар үшін Атамекен ауылдық округі деген бетті қараңыз. Атамекен ауылдық округі – Түркістан облысы Жетісай ауданындағы әкімшілік бірлік. Құрамына Атамекен, Әлімбетов, Ғабдуллин, Ғарышкер, Жемісті, Жібекші, Жеңіске 40 жыл, Қалпақсай, Қоғалы, Мақташы, Пірәлі, Талапты, Тыңдала ауылдары кіреді.  Орталығы – Атамекен ауылы. Аудан орталығы — Жетісай қаласынан солтүстік-батысқа қарай 22 шақырым қашықтықта орналасқан. Ауылды Достық каналының бір тармағы кесіп өтеді. Ауыл орталығының батысында Жетісай-Шардара тас жолы бар. Жылысу, Қарақай, Мақталы ауыл әкімшіліктерімен және Өзбекстанмен шектеседі. Мақталы кеңшарының бесінші бөлімшесі болып құрылған. 1992 жылға дейін "Өзбек ССР-інің 40 жылдығы" кеңшары боп аталды да (1963-71 жылдары бұл өңір Өзбекстанның құрамында еді, 1971 жылы қайтадан Қазақстанға өтті), "Атамекен" агрофирмасы боп өзгертілді. 1997 жылы Қоғалы ауылы Атамекен ауыл әкімшілігінің құрамына өтті. 2009 жылғы санақ қорытындысы бойынша округтегі халық саны 9170 адамды құрайды. Халқының басым бөлігі қазақтар. Олардан басқа өзбектер, тәжіктер, орыстар тұрады. Ауыл тұрғындары негізінен мақта өсірумен айналысады. Ауылда бірнеше мақта қабылдау пункттері бар. Одан бөлек қызанақ, қарбыз, қауын, қияр, қырыққабат, жүгері секілді өнімдер мен дақылдарды егуге де қолайлы алқаптар жеткілікті. Одақтың кезінде әкімшіліктің аумағымен Жетісай-Шардара жүк тасымалдаушы темір жолы өтетін. 90-жылдардың ортасында темір жолдан пойыздар жүрмей қойып, қаңырап бос қалды да, темір жолдың материалдары талан-таражға ұшырады. Ауыл кезінде газбен де қамтамасыз етілген болатын. 1999 жылы Өзбекстаннан тартылған газдың берілуі тоқтатылды да, құбырлар түгелімен істен шығып қалды. 2015 жылдан бастап, қайтадан орталыққа газ беріле бастады. Ауыз сумен ауылдың жартысы ғана қамтамасыз етілген. 1992 — 2009 Әбдіәшім Шырынбеков, 2009 — 2010 Шыршықбаев 2010 — 2011 Қабыл Қалдыбеков, 2011 жылдан қазірге дейін Ерболат Раев Жазық жерде орналасқан. Жерінің біраз бөлігі жыңғыл мен жантақтан басқа ештеңе өспейтін сортаң. Ондай жерлер тек мал жаю үшін ғана пайдаланылады. Қып-қызыл, шағыл құмды жерлері егін егу үшін игерілген. Жиде ағашы, тораңғы, сәмбі талдар көбірек кездеседі. Көктем шыққанда қызғалдақпен көмкерілетін аласа қырлар да бар. Орман мүлдем жоқ, тоғайлар да аз.  Құстардан қарға, шымшық, сауысқан, қырғауыл, үйректі кездестіре аласыз. 

