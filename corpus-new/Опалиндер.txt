Опалиндер (Opalіnata) – саркомастигофоралар типіне жататын қарапайымдар. Жер шарында кең тараған, 100-ден аса түрі белгілі. Жапырақ тәрізді денесінің ұзындығы 1 мм-дей, оны өте көп қысқа талшықтар жапқан. Ауыз қуысы жоқ, сапрофитті жолмен қоректенеді. Ядролары (саны 2-ден бірнеше 100-ге дейін) біркелкі, макро, не микронуклеустерге бөлінбейді. Опалиндердің тіршілік циклі иесі қосмекенділердің тіршілігіне сәйкес келеді. Көбеюі ересек бақалардың ішегінде бөліну арқылы жүреді. Иесі уылдырық шашқанда суға түскен Опалиндердің цисталарын итшабақтар жұтады. Итшабақтардың ішегінде Опалиндер жынысты көбейеді, яғни бөліну арқылы пайда болған бір ядролы майда гаметалар бір-бірімен қосылып, зигота құрайды. Зиготадан циста дамып, қайтадан суға шығады. Осы цистаны қайыра жұтқан итшабақтардың ішегінде көп ядролы Опалиндер пайда болады. Опалиндердің барлығы дерлік қосмекенділердің паразиті болып саналады.   

