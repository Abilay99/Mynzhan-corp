Қыдыралы Бөрібайұлы (шамамен 1732/1737 — 1807) — би. Орта жүздегі  найман тайпасының матай руынан шыққан. Әкесі Сарыұлы Бөрібай батыр жоңғар шапқыншылығына қарсы күресте қазақ жасақтарына қолбасшылық еткен батырлардың бірі. Қыдыралы жасынан шешендік өнерге тәрбиеленіп, билік айтуға араласқан. Қаз дауысты Қазыбек биден бата алған. Көзі тірісінде “Қайырымды Қыдыралы би” атанған. Бидің ел аузында сақталған, дау-дамайларда айтқан кесімі ғибраттық мазмұнға толы. Оның “Ханда ұл болмайды, биде құл болмайды”. “Хан — халқының ұлы, би — әділдіктің құлы” деген сияқты нақыл сөздері ел аузында сақталған. Ақсу, Қапал өңірін қоныстанған бір ру ел Қыдыралының атымен аталады.  

