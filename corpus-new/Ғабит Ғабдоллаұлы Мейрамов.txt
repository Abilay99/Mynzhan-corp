Ғабит Ғабдоллаұлы Мейрамов (1947 ж. т.), экспериментальді диабетология саласының маманы, медицина ғылымдарының докторы (1993, Югославия), медицина ғылымдарының докторы (1998, Қазақстан), профессор (2000, Қазақстан).  Қарағанды мемлекеттік медицина институтын бітірген(1971). 1971-77 ж. ҚарММИ стажері, аспиранты, ассистенті; 1977-1997 ж. ҚарПИ аға оқытушысы, доценті, профессоры, кафедра меңгерушісі; 1997 жылдан ҚарМУ профессоры; 1980 жылдан өзі ұйымдастырған Диабетологиялық зерттеу тобының жетекшісі. 48 баяндамасы Бүкіләлемдік қонгрестерде ұсынылды. Сидней, Лейпциг, Гронинген, Грейфсвальд университеттерінде, сонымен қатар Диабет институтының (ГФР) зертханаларында зерттеу әдістері бойынша маманданған. 90-нан астам ғылыми еңбектің авторы (оның ішінде 50-і шетел басылымдарда жарық көрген). «Құрмет Белгісімен» марапатталған.  

