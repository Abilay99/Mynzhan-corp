Безымянка — Сандықтау ауданындағы тау. Балқаш ауылынан шығысқа қарай 10 км, Новомарковка ауылынан оңтүстік-шығысқа қарай 4 км жерде, Жабай өзенінің сол жағалық аңғарында орналасқан. Абсолютті биіктігі 626 м. Жер бедерінде айқын көрінеді. Солтүстік және шығыс беткейлері тіктеу, бірнеше тау бастары көрінеді. Солтүстік-батыс етегінен Қабанбайбұлақ өзені ағып өтеді. Коллювийлі және коллювийлі-делювийлі шөгінділер жапқан жоғарғы палеозойдың гранит және гранитоидтарынан түзілген. Орманның сұр және шымды-сұр топырағында қарағай, қарағайлы-қайыңды орман қалыптасқан. Қына, т.б. өсімдіктер өседі. «Қазақстан»: Ұлттық энцклопедия / Бас редактор Ә. Нысанбаев – Алматы «Қазақ энциклопедиясы» Бас редакциясы, 1998 жыл. ISBN 5-89800-123-9, II том  

