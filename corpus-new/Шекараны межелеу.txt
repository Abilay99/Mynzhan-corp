Шекараны межелеу шекараны демаркациялау — жергілікті жердегі мемлекеттер тепе-теңдік негіздерде құратын бірлескен комиссиялардың шекараны анықтау туралы халықаралық-құқықтық құжаттардың (шарттар, карталар, шекараның сипаттамалары) негізінде жергілікті жерлерде олардың арнаулы шекаралық белгілерін таңбалай отырып, мемлекеттік шекара шебін анықтау (Демаркация).Шекараны межелеу шеңберінде жергілікті жерлерде топография түсірім,аэротүсірім жасалады, соның негізінде шекаралық алаптың ірі ауқымды топография картасы құрастырылады, шекаралық белгілер орнатылады, олардың координаттары айқындалады. Шекараны межелеудің нәтижелері туралы шекараның қайта белгіленген шебінің өтуі сипатталатын хаттама толтырылады, оған шекара шебі көрсетілген карталар және әрбір орнатылған шекаралық белгінің хаттамасы тәсімімен, кейде фототүсірімдерімен қоса тіркеледі.Шекараны межелеу құжаттары уағдаласушы тараптардың заңнамасына сәйкес бекітілгеннен кейін күшіне енеді. Қазақстанның шекарасы алғаш рет 1920 — 25 жылы Қазақ АКСР-і құрылған кезде межеленді. Еліміз тәуелсіздік алғаннан кейін көрші елдермен (Ресей, Қытай, Өзбекстан, Қырғызстан, Түрікменстан) шекара қайта межеленіп, кейбір даулы мәселелер толық шешілді. Қазір Каспий теңізінің Қазақстанға тиесілі бөлігінің шекарасы анықталу үстінде.   

