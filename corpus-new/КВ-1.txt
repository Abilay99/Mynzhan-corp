«КВ-1» (Клим Ворошилов) – екінші дүниежүзілік соғыс кезінде қолданылған кеңестік ауыр танк.  Бастапқы шығарылған кезде «КВ» деп қана аталып жүрді. Кейін «КВ-2» пайда болған соң бірінші үлгіге «КВ-1» деген ресми атау берілді. 1940 жылдың наурызынан бастап 1942 жылдың тамызына дейін шығарылды. Финляндиямен болған соғыста және Ұлы Отан соғысында қолданылды. Снарядқа қарсы бронды көтеріп жүретін ауыр танк жасау идеясы тек Кеңес Одағында ғана туындаған. Отандық әскери теорияға сәйкес, мұндай танкілер қарсыластың алдыңғы шебін қиратып, күшті ұйымдасқан бөліктеріне өтуді көздейтін. 

