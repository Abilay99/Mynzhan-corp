Олифа (грек. aleіpha – май, жақпамай) – өсімдік майы немесе алкидті шайыр  негізінде жасалған қабықша түзгіш сұйық зат. Олифа түсі сарыдан қызыл қошқылға дейін болады. Ағаш пен металға жұққыштығы жақсы. Бұйым бетіне жұқа қабатпен жағылған олифа оттегінің әсерінен полимерленіп кеуіп, су мен органикалық еріткіште ерімейтін қабықша түзеді. Ауаның салыстырмалы ылғалдылығы 60 – 70%, темпертурасы 20˚С болғанда толық кебу уақыты 24 сағаттан аспайды. Олифа жасау үшін майды химиялық өңдеуден өткізіп (мысалы, 270 – 280˚С-та жарым-жартылай полимерлеп) сиккатив (майда еритін, кебуді жеделдететін заттар) қосады, кейде олифаны еріткішпен сұйылтады. Алкидті олифа түзетін жабу қабатының атмосфера әсеріне шыдамдылығы, беріктігі жоғары болады.   

