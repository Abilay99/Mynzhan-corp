Амантай Дәулетбеков  (1917 – 1943) – Кеңес Одағының Батыры. Әскер қатарына шақырылғанға дейін Сарысу ауданында колхозшы болған. 2-дүниежүз. соғысы жылдарында Дон жағалауы мен Волга бойында, Курск доғасында кескілескен шайқастарға қатысты. 1180- артиллериялық полктің жауға қарсы атқылайтын қаруының командирі Дәулетбеков 1943 ж. 9-шілдесінде өзінің теңдесі жоқ ерлігін көрсетті. Жау жағы Дәулетбеков пен оның қаруластарын жойып жіберу үшін 13 рет алға ұмтылып, әрекеттер жасады. Он төртінші шабуылында оқтары таусылған. Дәулетбеков пен оның қарулас достары қолма-қол ұрысқа шықты. Ержүрек жауынгер Дәулетбеков 4 фашисті шаншып өлтіріп, өзі де оққа ұшады. Бар болғаны бір жыл ғана соғысқан Дәулетбеков өз қаруластарымен жаудың 29 танкісін, өздігінен жүретін 13 артиллериялық қаруын істен шығарып, 200-ден астам фашистердің көзін жойды. КСРО Жоғарғы Кеңесі Төралқасының Жарлығымен Д-ке 1943 ж-дың 24 желтоқсанында Кеңес Одағының Батыры атағы берілді.   

