Асау мәстек - ұлттық ойын. Жазық алаңда өтеді. Ойынға қатынасушы жастар жиылып келіп, асау мәстек құрады. Ол үшін 4—5 қадамдай қашықтықтан екі мықты қада қағады. Кейде бұған өсіп тұрған екі ағашты да пайдалануға болады. Жерден 50—70 см. биіктікте екі қаданың арасына арқан байлайды да, оның үстіне ескі көрпеше (шапан, тон) салады. Ойын жүргізуші балаларды ойынға тақпақ айтып шақырады: Әй, ер екенің білейін,  Ешкі сойып берейін. Тақия алсаң еңкейіп, Құламасаң төңкейіп,  Ерлігіңе сенейін! Өзінің ептілігін сынағысы келген ойыншы: Асау мәстек бұл болса,  Үйретейін көріңіз,  Маған таяқ беріңіз! — деп, ортаға шығады. Ойын жүргізуші таяқты беріп тұрып санай бастайды: Міне, саған таяқ, Үшке дейін санақ.Бір..„Екі... Үш... Ойынға шыққан жас санақ біткенше таяқтың көмегімен арқанның үстіне атша мініп алуы тиіс те, жерден еңкейіп тақия алады. Жеңіп шықса ойын жүргізуші айыпты болады да, жығылса өзі айып тартады. Айып өлең айту, ән салу немесе қораз болып шақыру, түйедей боздау, ешкі сияқты маңырау түрінде болады. 1. Қазақ халқының салт-дәстүрлері кітабы, Атамұра 2011ж.2. ↑http://kitaptar.com/   

