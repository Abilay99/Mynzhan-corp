Әубәкіров атындағы көше (Алматы) - көшеге қазақ сатирасының сарбазы, қайталанбас дарын иесі, сатирик-драматург Оспанхан Әубәкіровтың есімі (Алматы қаласы мәслихатының 16.01.2006 № 222 шешімі мен Алматы қаласы әкімдігінің 18.01.2006 № 1/ 37 қаулысы) берілген. Әубәкіров Оспанхан (1934-1986) Алматы облысы Жамбыл ауданы Қарақыстақ ауылында дүниеге келген. Ол «Жасыратын не бар?», «Сыйлық», «Ұзын сөздің қысқасы», «Өзіміз білеміз» сықақ әңгімелер мен өлеңдер жинақтарын жариялап, «Чемпион Қожанасыр», «Бөтен адам», «Милау сиыр» комедияларын жазған. Көше Алатау ауданындағы «Шаңырақ-2» шағынауданында орналасқан. Көшенің ұзындығы - 3500 метр. 

