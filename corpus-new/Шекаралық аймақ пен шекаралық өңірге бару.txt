Шекаралық аймақ пен шекаралық өңірге бару. Қазақстан Республикасы шекаралық аудандарының тұрғындары үшін адамдардың шекаралық аймаққа, шекаралық өзендер мен басқа да су қоймаларының қазақстандық бөлігінде орналасқан аралдарға баруы (өтуі) жеке басын куәландыратын құжаттар бойынша жүзеге асырылады. Қазақстан Республикасының және Достастықтың басқа да тәуелсіз мемлекеттерінің қызметтік іс-сапарларға, емдеу мекемелеріне, демалыс үйлеріне, туристік базаларға баратын тұрғындары шекаралық аймаққа жеке басын куәландыратын құжаттары болған жағдайда іс-сапар куәліктері мен жолдамалары бойынша бара алады. Сондай-ақ әскери қызметшілердің қызмет қағаздары, өту куәліктері, өту билеттері баруға құқық беретін құжаттар болып табылады; халық депутаттары және сол аумақ қарауына жататын лауазымды адамдар — халық депутатының куәліктері немесе қызмет куәліктері бойынша өтеді. Шекаралық аймаққа баруга, уақытша болуға, тұруға және жұмыстар жүрпзуге рұқсатты Қазақстан Республикасының шекара әскерлері береді. Басқа мемлекеттердің тұрғындары шекаралық аймаққа, егер халықаралық шарттар мен келісімдерде өзгеше көзделмесе, Қазақстан Республикасының ішкі істер органдары беретін өткізу қағаздары бойынша өтеді.  

