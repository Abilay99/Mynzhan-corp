Смайылхан Құлжанов (1884-1969) - Тобықтының Қожа әулетінен. Шыңғыс облысының 1917-1919 ж. сайлауында № 8-ауылдық халық сотының кандидаты болды. Смайылхан арабша оқып, жаза білетін сауатты, салауатты кісі болған. Ол алғаш рет ауылда киіз үйде «Еңлік-Кебек» пьесасы қойылғанда, Кеңгірбай бидің ролін ойнаған. Абайдың «Мына үйде отыр Разақ...» деген өлеңін абайтанушылар Смайылханнан жазып алған. 1939 ж. Қазақстан ғылым академиясының экспедициясына Абайдың баласы Ақылбайдың «Зұлыс» деген дастанын жатқа айтып берген. Бұл туралы М. Мағауиннің «Жоғалған поэма тарихынан»(«Жалын»журн., 1975, N2 1)атты зерттеу еңбегі жарық көрді. Смайылхан Совет үкіметі кезіңце қудалауға ұшырап, Шығыс Қазақстан облысы, Глубокое аулына көшіп кетіп, сонда қайтыс болған. Оның ақын туралы естелігі Абайдың Семейдегі әдеби-мемориал. мұражайыңда сақтаулы.   

