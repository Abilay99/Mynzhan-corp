Кіреуке – жейде түрінде жасалған, дөңгелек металл шығыршықтардан өрілген торлы сауыт.  Оның шөже көз сауыт, торғай көз сауыт, бадана сауыт, т.б. түрлері болған. Омырау жағасы ашық жасалып, қайыс баумен немесе темір ілгекпен байланады.  Кіреукенің шығыршықтары темір сымнан сақина тәрізді етіп жасалып, ұштары түйіскен жерлері шегелеу немесе пісіріп дәнекерлеу арқылы бекітіледі. Бұл шығыршықтар "көз" деп аталады. Көздердің диаметрі мен қалыңдығы әр түрлі болуы мүмкін.Кейбір кіреукелердің жағалары, кейде бүкіл сауыт тұтасымен берік болу үшін шығыршықтарын екі-екіден қосып өреді. Денеге найза, семсер бойламас үшін кіреукенің кеуде, арқа тұсына, екі бүйіріне темір тақташалар бекітіледі.Кіреуке сауыттардыың жеңдері көбінесе шынтаққа дейін ғана жететіндей қысқа келеді, етектері де ұзын емес. Жағасы кейде болады, кейде болмайды. Етектері қозғалысқа кедергі келтырмес үшін алды-артынан немесе екі бүйірінен жырылып жасалады.Кіреукемен, негізінен, жеңіл әскер түрі жарақтанған. Беріктігі нашарлау болғандықтан басқа сауыттардың астынан да киген.  

