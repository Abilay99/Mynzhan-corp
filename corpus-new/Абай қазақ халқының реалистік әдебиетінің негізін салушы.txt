«Абай қазақ халқының реалистік әдебиетінің негізін салушы» - ҚазССР Мәдениет министрлігі мәдени-ағарту мекемелерінің бас басқармасы 1954 ж. шығарған ғылыми-зерттеу еңбегі. Авторы - Б. Кенжебаев. Еңбекте автор Абайдың келелі ойларын, суреткерлік шеберлігін, жаңашылдық көзқарасын ашып көрсетеді. Қазақ халқының тұрмыс-тіршілігін шыншылдықпен жырлап, жұртын адамгершілікке, өнер-білімге, еңбекке үндегенін баса айтады. Ақын шығармашылығына нәр берген халық өнерінің негізгі қайнар көздеріне тоқталады, шығыстың және орыс, Батыс Еуропа әдебиетінің үлгі, өнегесіне қысқаша шолу жасайды. Ақынның өзінен бұрынғы қазақ өлеңдерінің түр үлгілерін: өлшемін, шумағын, ұйқасын сарқа пайдалана отырып, өлең құрылысын ұстартып, ілгері дамытудағы еңбегін қорытындылайды. Кітап әдебиетшілерге, мәдени-ағарту қызметкерлеріне арналған. Көлемі 2 баспа табақ.   

