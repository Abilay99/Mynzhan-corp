Етік – былғарыдан тігілетін қонышты аяқ киім.  Ертеректе қазақ етікшілері етіктің саптама, сақтиян, былғары, құрым, көк, қайқыбас, шоңқайма, тасұлтан, түзу табан етік, т.б. түрлерін тіккен. Етік адамның жас, жыныс ерекшеліктері мен жыл мезгілдеріне қарай түрліше тігіледі. Ерлердің жаздық етігі жұқа былғарыдан, ал қыстық етігі қалың былғарыдан қонышы ұзын етіліп (саптама етік), ал әйелдердің етігі жеңіл, жұқа былғарыдан өкшесі биік етіліп тігіледі. Әйел етігінің өкше сірісі, қонышы мен басы түрлі түсті жібек жіптермен кестеленіп немесе түсті былғарымен оюлап, әшекейленген. Етік тігу үшін былғары мен ұлтаннан басқа қайың, тоз, ағаш шеге, тарамыс, мықты жіп пайдаланылатын. Ертеректе қазақ етіктері түзу табан етіп тігіліп, оң аяқ пен сол аяққа бірдей киіле беретін. Етікті оң мен сол аяққа бейімдеп, қисық табан етіп тігу кейін пайда болған. 

