Сұқ, сұқ қол Бас бармақ пен ортан қол аралығындағы саусақ осылай аталады. «Сапар кітаптың арасына сұқ қолын салып, жаба тұра сөйлесті» (Ғабиден Мұстафин, Дауыл.).Әділін айтсақ, бұл өзі бес саусақтың ішіндегі елгезек, тіл алғыш, еңбек сүйгіші. Қалам ұстап жаза бастағанда қаламды үстінен басып, қағазға із түсіруге де, бір нәрсені санауға да, кітап бетінен керегіңді іздеп табуға да, «дәл осы» деп нұқып көрсетуге де — бәрінде де қызмет атқарып, көмек керсететін саусақ — сұқ қол. Өзіне меншікті атауды осы еңбектеріне байланысты алғандығы байқалады. моңғол тілінде, қалмақтарда «заах» тұлғалы сөздер біздегі «көрсету» мағынасында жұмсалса, түркі тілдері ішінде Тюмень татарларында «сук» сөзі қазақ  тіліндегі «іздеу» мағынасында қолданылады. Осылардың қайсысы болса да (заах, сук сөздері) сөз болып отырған саусаққа атау болуға лайық әрі алғашқы кездерден-ақ солай қалыптасқан дей аламыз. Келтірілген деректерді негізге ала отырып, «сұқ қол» атауын қазіргі тілімізге бейімдесек, «көрсетуші қол»,«іздеуші қол» түсінігін бермек.  

