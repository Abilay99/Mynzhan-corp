    Дала күйкентайы – сұңқар тәрізділер отрядына жататын, жемтігін күндіз аулайтын жыртқыш құс. Шәулісі мен ұябасарының дене тұрқында соншалықты алшақтық жоқ, тек аталығының түсіндегі қанықтық оны ұябасарынан ерекшелендіріп тұрады. Аталығының арқа жоны, құйрығының үсті сұр көкшіл, жапырақтың шеті сияқты қоюлықпен көмкеріліп келеді. Басы, екі жақ тұсы сұрлау, есту тұсынікі ағарыңқы болады. Бауыр тұсы теңбілді бозғылт болып тұтас көмкерілген. Шығыс Қазақстанда далалы жерлерді, оңтүстігіндегі орманды даланы, қыратты жерлерді мекендейді. Өзен аңғарларында, жағалаудағы жарлы жерлермен бірге құз тастарда да кездеседі. Дала күйкентайының негізгі қорегі майда кеміргіштер, көкқасқа шегірткелер мен қоңыздар, сондай-ақ, кеміргіштер, құрт-құмырсқалар, кейде ұсақ құстарды да аулайды. Ұясын жағалау жанына, үйінді обалардың биігіндегі тастарға салады. Дала күйкентайы кейде басқа құстардың да ұясын паналайды. 2-7 жұмыртқа салады. Дала күйкентайы жыл құсы. Қыстайтын жерлері - Оңтүстік Азия, Африка. 1100 м биікке ұя салғаны біздің аймақта байқалмаған. Қатон-Қарағай мен Бұқтырмада, Берел жағында, Саханың ауыз тұсында көрінген. "Күншығыс" энциклопедиясынан. 

