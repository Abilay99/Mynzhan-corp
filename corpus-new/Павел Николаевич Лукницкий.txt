Павел Николаевич Лукницкий (1900 жыл 12 қазан, Санкт-Петербург - 1973 жыл 24 маусым, Ленинград) - орыс кеңес жазушысы. Азамат соғысына, Ұлы Отан соғысы жылдарында Ленинградты қорғауға қатысты. 1925 жылы Ленинград мемлекеттік университетінің қоғамдық ғылымдар факультетін бітірді. Шығармашылық жолы 1923 жылы өлең жазудан басталды. Тұңғыш өлеңдер жинағы 1927 жылы жарияланды. Кейін орыс жазушылары бригадасының құрамында болып, Тәжікстан мен Қазақстанға келген ғылыми экспедицияа қатысты.  1935 - 1936 жылдары М.О.Әуезовпен бірге Қазақстанды аралады, онымен өмір бойы дос болды. Әуезов туралы естеліктер жазды. Қазақстанда өткен орыс әдебиетінің, Мәскеуде өткен қазақ әдебиетінің он күндіктеріне қатысты. Тәжік халқының өмірі Лукницкий шығармаларының негізгі тақырыбына айналды. Оның «Ниссо» романы (1946) дүние жүзі халықтарының көптеген тілдеріне аударылды. 

