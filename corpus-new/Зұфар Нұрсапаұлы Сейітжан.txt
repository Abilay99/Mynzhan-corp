Зұфар Нұрсапаұлы Сейітжан (27.5.1941 жылы туған, Шығыс Түркістан, Тарбағатай аймағы, Толы ауданы) - фольклортанушы ғалым, филологияғылым докторы (2000), профессор (2001). КазҰУ-ды бітірген (1965). 1965 - 1975 жылдары Шығыс Қазақстан облысы Таскескен ауданындағы Ы.Алтынсарин атындағы орта мектепте мұғалім, 1975 - 1991 жылдары Әдебнет және өнер институтында ғылыми кызметкер болып жұмыс істеген. 1992 жылы КазҰУ-да филология факультетінің доценті, профессор Ш.Уәлиханов атындағы сыйлық иегері (1990). "Рауан" (1978), "Таңшолпан" (1988), "Тау самалы" (1993) жыр кітаптары және фольклорлық желі негізінде "Эпостык батырлар" (2001), "Салт-дәстүр" (2001) балаларға арналған кітаптары бар. Сондай-ақ, "Тарихи эпос" (1994), "Шетелдегі қазақ әдебиеті" (1995), "Шыңжаң қазақ әдебиеті (1999),"Халық әдебиеті" (2002), "Ақыт ақын" (2002),"Эпостағы өмір өрнектері" (2004), т.б. монографиялары мен оқу құралдары жарық көрген. 

