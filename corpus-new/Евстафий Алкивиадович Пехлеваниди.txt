* Кәсіби клубтарда соққан голдары мен ойындары тек әртүрлі ұлттық лига чемпионаттарында ғана саналады.  Евстафий Алкивиадович Пехлеваниди (гр. Γιεφστάφι Πεχλιβανίδης); 30 қазан 1960, Шымкент, Қазақ КСР-і) — Кеңес Одағының футболшысы,  грек ұлтынан. Әкесі Алкивиад Пехлеваниди де футболшы, 1940 жылдары Тбилисидің "Динамосында" ойнаған. 1949 жылы оның отбасы Қазақстанға көшіп өткен.  Спорттық карьерасын 1977 жылы "Металлург" (Шымкент) командасында бастаған. 1979 жылы 28 гол соғып, мергендігімен көзге түсті де, "Қайратқа" ауысты. 1986 жылы 3 қыркүйекте Киевтің "Динамосымен" өткен кездесуде 10-секундта Виктор Чанов қорғаған қақпаға гол соғып, есеп ашты да, КСРО чемпионаттары тарихындағы ең жылдам голдың авторы атанды.  "Қайрат" сапындағы ең мерген футболшылардың бірі болды. Голдарының көбін айып добынан соғатын. 1987 жылы 10 мамырда Алматыда Ленинградтың "Зенитімен" болған матчта 89-минутта айып добын дәл орындап, матч тағдырын шешті. "Қайрат" жоғары лигада 226 матч өткізіп, 69 гол соққан. Бұл "Қайраттың" Кеңес кезіндегі шабуылшыларының арасындағы рекордтық көрсеткіш. "Қайрат" сапында 1989 жылдың ортасына дейін ойнап, "Мелиораторға" (Шымкент) ауысты. Бір жылдан соң, 1990 жылы туыстарымен бірге Грекияға кетті. 1993 жылға дейін "Левадиакос" сапында ойнап, карьерасын аяқтады. 

