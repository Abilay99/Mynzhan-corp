    Янгуразов көпестің үйі («Келін үйі») – Солтүстік Қазақстан облысы Петропавл қаласындағы Ульянов және Горький көшелерінің қиылысында орналасқан екіқабатты тұрғын үй. Бұл үй сыртқы көрінісі тастан жасалғандай. Бірақ шын мәнінде оның құрылысы ағаштан жасалып, сыртқы қабаты сылақпен сыланған. 1914 жылы салынған аталмыш ағаш-кірпішті үйдің құрылысына қолданған материалдардың ішінде гипс бар. Ал карнизі оюлармен әспеттелген.  Кеңес үкіметінің алғашқы жылдары бұл ғимарат Петропавлдағы совдептің әкімшілік ғимараты болған. Ал өткен ғасырдың 20-ыншы жылдары бұл үйде ерекше айрықша қызметтегі штаб құрылымы орналасып, мұнда жерлес жазушы Сабит Мұқанов қызмет еткен деген деректер де кездеседі. 60-ыншы жылдары ғимаратта облыстық қаржы бөлімі орналасты.  

