Әжіғали Серік Іскендірұлы (1952 жылы туған, Алматы) – ғалым, археолог, этнограф, тарих ғылым докт. (1997), Маңғыстау, Үстірт, Каспий, Арал, Жем-Сағыз, Ұлы Қобда аймағының сәулет мұраларын зерттеуші. ҚазМУ-дың (қазіргі ҚазҰУ) тарих факультетін бітірген (1975). 1975 – 85 ж. «Қазжөндеу» ғылым-реставрация өндірістік бірлестігінде ғылым қызметкер, бөлім бастығы, «Казпроектреставрация» институтында сектор меңгерушісі, Республикалық кітап мұражайында бөлім меңгерушісі, 1985 жылдан Ш.Уәлиханов атындағы тарих, археология және этнография (қазіргі Тарих және этнология) институтында аға ғылым қызметкер. 50-ден астам ғылым еңбектің авторы. Басты еңбектері: «Ескерткіш – ел тарихы» (Ақтөбе, 1992), «Батыс Қазақстанның дәстүрлі зират, бейіт-ескерткіштері» (А., 1994). Ә. 1978 – 90 ж. Қазақстанның батыс аймағындағы бейіт-зираттар дәстүрі, олардың өзіндік ерекшеліктері, оның туу себептері, көшпелілердің сәулет ескерткіштерін дамытудағы ерекше үлесі хақында зерттеулер жүргізген. Арал – Каспий өңірі сәулет мұралары тарихын зерттеумен айналысады.   

