Акрам Ыдырысов Сәлімұлы (20.6.1905, Атырау облысы Құрманғазы ауданы Байда ауылы – 14.6.1983, Алматы) – ғалым, медицина  ғылыми докторы (1964), профессоры (1966). Қазақстанның еңбек сіңірген дәрігері (1945). Ресейдегі Саратов медицина университетын бітірген (1932). 1932 – 57 ж. Саратов облысында, Қызылорда және Алматы қалаларында дәрігер, 1957 – 60 ж. Семей медицина институтында жалпы хирургия кафедрасының меңгерушісі, 1960 – 62 ж. 1-Республикалық аурухананың бас дәрігері болды. 1962 жылдан өмірінің соңына дейін Қазақ онкология және радиология ғылыми-зерттеу институтында қызмет етті. Ыдырысовтың ғылыми жұмыстарының негізгі бағыты асқынған туберкулез перитониті мен алапес ауруларын емдеуге арналған. Ол алапес ауруына ұшыраған адамдардың бет әлпетін хирургиялық жолмен қалпына келтіруге болатынын дәлелдеді. Ыдырысовтың басшылығымен Қызылорда қаласынан 43 км жерде алапеспен ауырған науқастарға арнап аурухана салынды. 112 ғылыми еңбегі жарық көрген. 1- және 2-дәрежелі “Отан соғысы”, “Қызыл жұлдыз”, екі мәрте “Құрмет белгісі” ордендерімен марапатталған. Алматы қаласы Төлебаев көшесіндегі өзі тұрған үйге ескерткіш-тақта орнатылған. Қызылорда қаласында бір көше Ыдырысовтың атымен аталады.   

