ТРАХЕОТОМИЯ (tracheotomіa; грек. tracheіo – кеңірдек және tomіe – кесу, қуысты ашу) – кеңірдекті кесіп, оның қуысына арнайы түтік орналастыру. Трахеотомия кеңірдек қуысы стенозында, күйіп қалған жағдайда және ісік пайда болғанда, тыныс жолдарына бөгде зат түскенде жедел қолданылатын хирургиялық шара. Кеңірдек қуысы тарылғанда, науқас адамның тыныс алуы жиілеп, қиындайды, еріні мен терісінің түсі көгеріп, әлсіздік пайда болады. Трахеотомияны орындау үшін кеңірдек шеміршектерін кесіп, оның қуысына белгілі бір мезгілге арнайы түтікше (канюла) салады, оны трахеостомия деп атайды. Түтікше бітеліп қалмас үшін әлсін-әлсін тазалап тұру қажет. Науқас сырқатынан айыққан соң, түтікшені алып тастайды. Ал кеңірдектегі тесік өздігінен жабылмаса, оны тігеді. Трахеотомия — кеңірдекті тесу, кесу. Адамның көмекші немесе кеңірдектен жоғары тыныс жолы зақымданып дем ала алмайтын болса кеңірдекті тесу арқылы тыныстандырады.  

