Үй, үйіне жету. «Иттің бір жасқа толуын» тілімізде осылай атау қалыптасқан. «Сапардың Аманында екітазы бар, үйіне биыл ғана жетті» (Ғабиден Мұстафин, Дауыл.). Қазақ тілінде «үй» сөзінің бұл түрі тек «жет» етістігімен тіркесте кездесіп, белгілі бір мағынаға ғана ие болып дағдыланған. Бірақ басқа тілдердің дерегі оның жеке тұрып кез келген сөзбен жағыса беретіндігін дәлелдейді. Осыған сүйенсек, ертеректе бізде де дербестігін сақтаған дей аламыз. Тува тілінде—«үе», якуттарда — «үйэ» сөздері — мезгіл, уақыт мағыналарында осы кезде де қолданылады. Дәл осы жағдайды моңғол тобындағы тілдерде де ұшыратамыз. Біздегі «уақыт» мағынасы моңғолша —«үе», қалмақша — үй сөздері арқылы жүзеге асады. Қазіргі қолданылып жүрген «үйіне жету» дегеніміз «туған уақытына жету» мағынасымен бірдей.  

