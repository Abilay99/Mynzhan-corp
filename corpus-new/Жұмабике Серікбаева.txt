Жұмабике Серікбаева  (8 наурыз 1917, қазіргі Ақмола облысы Қорғалжын ауданы — 24 шілде 1996, Шымкент) — актриса, әнші, Қазақ КСР-інің халық артисі (1974).  Оның алғашқы ойнаған рөлі — М.Әуезовтің “Еңлік — Кебек” трагедиясындағы Еңлік. Бұдан кейінгі ойнаған негізгі рөлдері: Қарагөз, Құртқа (Әуезов, “Қарагөз” бен “Қара қыпшақ Қобыланды”), Баян, Ақтоқты (Ғ.Мүсірепов, “Қозы Көрпеш — Баян сұлу” мен “Ақан сері — Ақтоқты”), Алма (М.Ақынжанов, “Исатай мен Махамбет”), Сәуле (Т.Ахтановтың осы аттас спектаклі), Ажар (С.Жүнісов, “Ажар мен ажал”), Таңқабике (М.Кәрім, “Ай тұтылған түн”), Полина (О. де Бальзак, “Өгей шеше”), Коринкина (А.Н. Островский, “Жазықсыздан жапа шеккендер”), т.б. С. сахналық кейіпкерінің ішкі сезім дүниесіне жоғары мән берумен ерекшеленді. Театрда қойылған музыкалық спектакльдерге де қатысып, Қыз Жібек, (Мүсірепов, “Қыз Жібек”), Шұға (Б.Майлин, “Шұға”), Ақжүніс (Е.Г. Брусиловский, “Ер Тарғын”) сияқты рөлдерді орындады.  

