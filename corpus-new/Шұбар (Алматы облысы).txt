Шұбар — Алматы облысы Кербұлақ ауданындағы ауыл, Шұбар ауылдық округі орталығы.  Аудан орталығы — Сарыөзек ауылынан солтүстік-шығысқа карай 81 км-дей жерде, Алтынемел және Қоянды тауларының аралығында, Кескентерек өзенінің жағалауында, бұта аралас бетеге, қау, қылқан боз, т.б. шөптесін өскен қоңыр, қызғылт қоңыр топырақты тауаралық құрғақ белдемде орналасқан.  Тұрғыны 1151 адам (2009).  1996 жылға дейін "Чкалов" деп аталған. 1964-97 жылдары сүт өндіретін "Аралтөбе" кеңшарының орталығы болды. Оның негізінде 1997 жылы Шұбарда және округке қарасты Аралтөбе, Онжас ауылдарында өндірістік кооператив және шаруа қожалықтары құрылды.  Орта, орталау, бастауыш мектеп, кітапхана, клуб, фельдшерлік-акушерлік және дәрігерлік пункттер бар. Шұбар арқылы республикалық дәрежедегі Сарыөзек-Жаркент-Қорғас автомобильдік магистралі өтеді.  

