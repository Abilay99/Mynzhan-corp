Екпе пар – ерте пісетін дақылдар жазда жиналып алынып, оның орнына күздік дақылдар егілетін ауыспалы егістіктің бір түрі. Екпе пар жаппай және отамалы пар болып екіге бөлінеді. Жаппай Екпе парға бір жылдық және көп жылдық шөптер (жоңышқа, сұлы, сиыржоңышқа, мал азықтық бөрібұршақ, т.б.) егіледі. Жаппай Екпе парға егілетін дақылдар ерте пісіп, ерте жиналады да күздік бидайға алғы дақыл болып табылады. Отамалы Екпе парға кең қатарлап себетін дақылдар (картоптың ерте пісетін сорттары, сүрлемдік жүгері, т.б.) егіледі. Е. п-дың ерекше түріне – жасыл сүрі жер жатады. Бұл жағдайда өскен өсімдікті жинамай, жасыл тыңайтқыш ретінде топыраққа араластырып жыртып жібереді. Е. п-ға егілетін дақылдарды жинап алғаннан кейін егісті жыртып, 3 аптадан кейін күздік бидай егеді. Жаздық дақылдарды егу үшін топырақты шала сүрлеп өңдейді. Екпе парды Қазақстанның оңтүстік және оңтүстік-шығыс аудандарында қолдану өте тиімді.  Қазақ энциклопедиясы  

