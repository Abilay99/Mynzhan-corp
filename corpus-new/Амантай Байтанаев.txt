Амантай Байтанаев (10.3. 1922 жылы туған, Түркістан қаласы) – жазушы. 2-дүниежүзілік соғысқа қатысып, ауыр жарақат алған, 1944 жылы көктемде елге оралған. ҚазМУ-дың филология факультетін (1949), Мәскеу қаласындағы М.Горький атындағы әдебиет институты жанындағы жоғарғы әдебиет курсын (1958) бітірген. «Лениншіл жас» (қазіргі «Жас Алаш»), «Қазақстан пионері» (қазіргі «Ақ желкен») газет-журналдарында әдеби қызметкер, бөлім бастығы, жауапты хатшы, Қазақстан Мемлекеттік көркем әдебиет баспасында редактор, аға редактор, редакция меңгерушісі қызметтерін атқарды. Қазақстан Жазушылар Одағында қазақ прозасының әдеби кеңесшісі, «Жазушы» баспасы проза редакциясының аға редакторы, меңгерушісі, бас редактордың орынбасары болған. Көптеген повесть, романдары жарық көріп, бірнеше шығармалары орыс тілінде жеке кітап болып шықты.  

