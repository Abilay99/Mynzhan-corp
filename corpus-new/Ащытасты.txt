Ащытасты  – Шалқар алабындағы Жалдама өзінінің оң саласы.  Қостанай облысы Арқалық қалалық әкімдігі аумағында. Ұзындығы 130 км, су жиналатын алабы 5240 км.  Арқалық тауының оңтүстік-шығыс беткейінен басталып, Жалдама өзеніне құяды. Аңғарының ені жоғарғы ағысында 400 м, төм. ағысында 2 км-ге, сағасында 5 км-ге дейін жетеді. Басты салалары: Байқожа, Ақжар, Түлкісай, Жосалысай. Жауын-шашын, қар, жер асты суларымен толығады. Жылдық орташа су ағымы 2,76 м/с. Ащытасты жайылымдарды суландыруға және малға суат есебінде пайдаланылады.  

