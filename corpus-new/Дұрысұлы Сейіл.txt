ДҰРЫСҰЛЫ Сейіл (1892, қазіргі Сырдария ауданы Ақболтай ауылы – 26.10.1939, Ташкент) – ағартушы, ақын. Әкесі ескіше оқыған, дін жолындағы адам. Дұрысұлы 6 жасында ауыл молдасынан, кейін Мырзабай ахунның медресесінде оқыған. 12 – 13 жасында елге танымал «ақын бала» атанды. Ол Бұхарада дін оқуын жалғастырды. 18 жасында 1910 жылы Бұхара облысы Тақтакөпір ауданында мектепте дәріс берді. 1916 жылы Қазалы уезінде ұстаз, 1920 – 1925 ж. Шымкент (Оңтүстік Қазақстан) облысының бірқатар аудандарында мектеп директоры, 1932 ж. жабылып қалған Хан мектебін қайта қолға алып, 1937 жылға дейін басшы болды. Кейін Шымкент облысы Пахтаарал ауданының оқу бөлімін басқарған.   

