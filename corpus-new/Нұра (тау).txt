 Басқа мағыналар үшін Нұра (айрық) деген бетті қараңыз. Нұра – Арысқұм кұмды алқабының солтүстігіндегі аласа таулы жота.  Қарағанды облысы, Ұлытау ауданының оңтүстігінде, Байқоңыр аулынан оңтүстікке қарай 105-110 км жерде орналасқан. Абсолюттік биіктігі 278 м (Итауыз тауы). Жота оңтүстік-батыстан шығысқа қарай доғаша иіліп 40 км-ге созылып жатыр, орташа ені 8-10 км.  Солтүстік беткейі біршама тіктеу келген, оңтүстігі көлбеуленіп, Сандықтау тауы аралығындағы Тұрмақансай қонысына ұласады.  Жер бедеріне карсттан пайда болған ойықтар мен қуыстар тән. Солтүстігінен Қалмаққырылған және оның саласы - Бозінген өзені ағып өтеді. Жаз айларында құрғап қалады.  Борпылдақ бозғылт сұр, сұрғылт топырақ жамылғысында қуаң далаға тән баялыш, күйреуік, жусан, ебелек, көде, бұйырғын, т.б. шөптесіндер өседі.  

