Аманжан Жақып - 1935 жылы 5 қазанда ҚХР-дың Бұратала аймағында туған. Өлең, әңгімелері 50-жылдардың басында өлкелік газет-журналдарда жарық көре бастайды. 1954 жылы жаңа шыға бастаған «Шыңжаң әдебиеті және исскуствосы» атты әдеби журналда жарияланған «Мен көрген жындар» әңгімесі Шыңжаң қазақтарының профессионал прозасының төлбасыларының бірі болды. 1955 жылы атамекені — Қазақстанға қоныс аударып, 1961 жылы Қазақ мемлекеттік университетінің филология факультетін бітіреді. Семей облысы, Мақаншы ауданында мектепте мұғалім, газетте тілшілік қызметтер атқарады. Қабанбай ұрпақтарының шежіресі, М. Әуезов туралы көркем естеліктері, Ә.Найманбайұлының өмірі мен өнеріне арналған зерттеулері, өлеңдері, сондай-ақ саяси-әлеуметтік тақырыптағы мақала, көсемсөздері мерзімді баспасөз беттерінде үзбей жарық көрді. М. Әуезов туралы «Ұстаз» атты естелігі және біраз өлеңдері түрік тіліне аударылған.	 2003 жылы Түркия Респубикасының Сивас қаласында өткен ІV-халықаралық Түрксой ақындары жүздесуіне қатысты. Үржар ауданының Құрметті азаматы, Қазақстан Республикасының Мәдениет қайраткері.  

