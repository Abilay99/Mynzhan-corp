Шексіздікті таныған адам (ағыл. The Man Who Knew Infinity) — Роберто Канигельдің осы аттас романының желісімен 2015 жылы түсірілген биографиялық драма фильмі. Фильмде үндістандық математик Сриниваса Раманужанның (1887—1920) өмірі баяндалады. Әлемдік тұсаукесері 2015 жылы Торонтодағы халықаралық кинофестивальде өтті. Сондай-ақ Цюрихтегі, Дубайдағы халықаралық фестивальдерде де көрсетілді.  Сценариі өмірде нақты болған оқиғаларды арқау еткен. ХХ ғасырдың басында Раманужан Мадрас қаласында қара жұмыспен айналысып, кедейліктің азабын әбден тартады. Онымен бірге жұмыс істеп жүргендер оның бойындағы ерекше дарынды сол кезде-ақ байқайды. Математикаға ерекше жүйрік болғандықтан, есепші қызметіндегілерге орасан зор көмегі тиеді.  Құр жүрмей көптеген формулалар мен теоремаларды ойлап табады. Онысын хат ретінде түрлі білім беру орындарына жолдайды. Ол әрекеті ескерусіз қалмай, Кэмбридж университетінің профессоры Хардиден шақырту алып, Англияға кетеді.  Англияда Хардимен бірігіп жұмыс жасап, бірнеше жаңалықтар ашады. Өмірінің соңғы жағында туберкулез ауруына шалдығады да, 1920 жылы еліне келген соң 32 жасында науқастан қайтыс болады.  

