УЕФА Суперкубогы (ағылш. UEFA Super Cup) — УЕФА Чемпиондар Лигасы мен УЕФА Еуропа Лигасын жеңген қос команда сынға түсетін бір раундтық маусым басындағы турнир. Тамыз айында өткізіледі.  1972 жылдан бастап өткізіліп келеді. Жобаның авторы және іске асырушысы  Нидерландының «De Telegraaf» репортёрі — Антон Виткампп. 1972 жылғы "Аякс" (Нидерланд) пен "Глазго Рейнджерс" (Шотландия) командаларының арасындағы алғашқы суперкубок кездесуін осы газет редакциясы қаржыландырды. Бұл ойында "Аякс" екі ойын қорытындысы бойынша 6:3 есебімен жеңіске жетті.  Турнир ә дегенде бірнеше жылдар бойы екі ойыннан (үйде және сыртта) өткізілді. Кейін ресми футбол турнирлерінің көптігінен бір матч ойнауға ғана шешім шығарылды. 1998-2012 жылдары турнир тұрақты түрде Монакодағы "Луи ІІ" стадионында өткізіліп тұрды. 2013 жылдан бері әр түрлі стадиондарда өткізіліп келеді. 1999 жылға дейін Чемпиондар Лигасы мен Кубок иелері кубогының жеңімпаздары өзара кездесіп келді. 1998/99 жылғы футбол маусымынан соң Кубок иелері кубогы турнирі өткізілуін тоқтатты да, енді Чемпиондар Лигасының жеңімпазымен УЕФА кубогы (қазіргі Еуропа Лигасы) жеңімпазы күш сынасатын болды. Әзірше ең көп олжалы болған Испания клубтары. Олар 14 рет жеңімпаз атанған. "Барселона" футболшылары 5 рет ұтқан, бұл әзірше рекордтық көрсеткіш.  

