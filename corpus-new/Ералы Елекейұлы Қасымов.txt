Ералы Елекейұлы Қасымов (1869, Қармақшы ауданы, Төрткөл ауылы – 1932, Қызылорда) – қоғам қайраткері.  Діни білім алған. 1917 жылғы ақпан төңкерісіне дейін тілмаштық қызмет атқарған. 1917–18 жылдары Ақмешіт уездік ұлттық қазақ комитетінің төрағасы болды. Ақмешіттіктер Қасымовты хан сайлаған. Хан сайлау сол кезде тек Орал және Сыр бойы руларында ғана сақталды. 1917–18 жылдары Ақмешітте 3 ұйым әрекет етті. Олар – Ұлттық қазақ комитеті, Қырғыз (қазақ) депутаттары Кеңесі (төрағасы – Х.Ибрагимов) және Халық өкілдері Кеңесі (төрағасы – С.Лапин). Барлығының алға қойған мақсаты ортақ болғанымен, таңдаған күрес жолдары әртүрлі еді. Осылардың ішінде ақмешіттіктердің көңілінен шыққаны Қасымов басшылық жасаған Ұлттық қазақ комитеті болды.  

