Беген — Шығыс Қазақстан облысы Бесқарағай ауданындағы ауыл, Беген ауылдық округі орталығы.  Аудан орталығы - Бесқарағай ауылының солтүстік-батысында 51 км жерде, Балапан жонының Құлынды жазығына ұласар тұсында орналасқан. Ауылдың айналасы қарағайлы орман. 1999 жылы жергілікті тұрғындар саны 1740 адам (909 ер адам және 831 әйел адам) болса, 2009 жылы 1579 адамды (801 ер адам және 778 әйел адам) құрады. Бұрынғы “Беген“ қой кеңшарының негізінде акционерлік қоғам, шаруа (фермер) қожалықтары құрылған. Ауылда тұрмыс қажетін өтеу комбинаты, мәдени-ағарту, денсаулық сақтау мекемелері бар. Тұрғындары басқа елді мекендермен автомобиль жолы арқылы қатынасады.  

