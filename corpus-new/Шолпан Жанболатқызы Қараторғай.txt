Қараторғай, Шолпан Жанболатқызы (1880, қазіргі Шиелі ауданы Телікөл ауылы – 1923, Шымкент) – ақын, әнші.  Жасынан ақындық, әншілігімен аты шыққан. Қараторғай өнерінің ұшталуына Тайжан, Үкілі Ыбырай секілді атақты әншілер ықпал еткен. 1911 жылы Ташкент қаласында өткен Түркістан өлкесінің ақын әншілерінің жиынында Қараторғай өнерпаздығымен танылды. Сол жолы өзінің орындауында «Қараторғай», «Айгөк», «Ахау Семей», т.б. әндерін қазақ ән-күйінің тарихында тұңғыш рет граммофон күйтабағына жаздырған. Қараторғай туралы жазушы Айтбай Хангелдин «Қараторғай» атты повесть (1970) жазды.   

