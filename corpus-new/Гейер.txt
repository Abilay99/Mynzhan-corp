Гейер Иван Ильич (т.ж.б. — 1908) — тарихшы, қазақ этнографиясын зерттеуші. Санкт-Петербургте білім алған. Халықшылдар үйірмесіне қатысқаны үшін “21-дің процесі” деп аталған іс бойынша сотқа тартылған. 1891 жылдан бастап Ташкентте тұрып, Сырдария облысы статистика к-тінде хатшылық қызмет атқарды. 13 томдық “Материалы для статистики Сырдарьинской области” басылымына (Ташкент, 1891 — 1907) редактор болды. “Туркестанские ведомости”, “Окраина” газеттерінде, “Северный вестник” журналында бірнеше мақалалары жарық көрді. “Түркістан” аталатын кітабында Сырдария облысы қазақтарының тарихы мен этнографиясы, діні мен рухани мәдениетіне қатысты деректер берілген. Түркістан өңіріндегі мұсылман халықтардың діни ескі аңыз әңгімелерін жинаумен де айналысты. “Қазақ Энциклопедиясы”, 2-том  

