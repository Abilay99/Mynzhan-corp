Сүйел - тері қабатына шығатын, көбінесе жұқпалы болып келетін мүйізді  қабықтармен жабдықталған эпидермалық қатерсіз өскіндер. Олар адамның папилломатоздық вирусының кейбір түрлерінен таралады. Сүйелдің кәдімгі, жалпақ, үшкір және кәріліктен болатын түрлері бар: Бұл сүйелдерді сүзілгіш вирустар қоздырады, ол тікелей ауырған адамнан және үйдегі заттардан жұғады. Кейде теріге сыртқы түрі кәрілік сүйеліне ұқсас кератома деп аталатын өсік шығады. Әр түрлі тітіркендіргіштердің (физикалық, механикалық, химиялық) әсері салдарынан қатерлі ісікке айналуы мүмкін. Сондықтан теріде мұндай өсіктер пайда болғанда дереу дәрігерге қаралған жөн. Сүйелді (әсіресе балаларға шыққанын) үйде емдеуге болмайды. Қышқыл мен сілтіні жөн-жосықсыз басу теріні күйдіріп, тыртық жасауы мүмкін. Сүйел пайда болғанда дәрігерге қаралған дұрыс. 

