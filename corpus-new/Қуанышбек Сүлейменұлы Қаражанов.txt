 ҚАРАЖАНОВ Қуанышбек Сүлейменұлы  (27.2.1947 ж.т., Талас ауданы) – ғалым, тарих ғыл. докт. (1991), проф. (1992). Қазақ ұлттық ун-тінің тарих ф-тін бітірген (1973). 1973 – 82 ж. Қазақ ұлттық тех. ин-тында оқытушы, 1982 жылдан Қазақ ұлттық ун-тінде, 1982 – 91 ж. осы ун-ттің доценті, 1992 – 2001 ж.Қазақстан тарихы кафедрасының меңгерушісі, тарих ф-тінің деканы (1991 – 93), 2001 жылдан Деректану және тарихнама кафедрасының меңгерушісі. Ертіс – Қарағанды каналының тарихын, 1946 – 80 ж. Қазақстан а. ш-ы тарихын зерттеп, отандық тарих ғылымының дамуына қомақты үлесін қосты. Оның атсалысуымен «Қазіргі заманғы Қазақстан тарихының құжаттары» (1998), «Қазіргі заманғы Қазақстан тарихының хрестоматиясы» (2002), «Қазақстан тарихы» атты оқу құралы (2001) жарық көрді. Сондай-ақ, оның жетекшілік етуімен М.Вяткиннің «Батыр Сырым», М.Иваниннің «Шыңғыс хан мен Темірлан тұсындағы әскери өнер» атты еңбектері қайта жарияланды. Ол 50-ден астам ғыл. мақалалардың авторы. Оның мақалаларының басым көпшілігі Қазақстан тарихының өзекті мәселелеріне, кеңестік ұжымдастыру мен қуғын-сүргін зардаптарына, тың және тыңайған жерлерді игерудің жетістіктері мен зардаптарына арналған. Сонымен қатар қазақтардың жоңғар шапқыншылығына күресте ерекше ерлігімен көзге түскен Саңырық батыр жайында зерттеу жүргізді. “Қазақ Энциклопедиясы”, 9-том  

