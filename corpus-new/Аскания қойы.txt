Аскания қойы  – биязы жүнді қой ішіндегі ең ірі, өнімі мол қой тұқымы. Мұны акад. И.Ф. Иванов Херсон облысының (Украина) «Аскания-Нова» шаруашылығында жергілікті украин мериносын үнемі жетілдіріп, анда-санда қан шатыстыру әдісін (америкалық рамбульесін) қолдану арқылы 1925 – 35 ж. шығарды. Қошқарының орташа салмағы 100 – 110, саулығы 60 – 65 кг тартады; қошқарынан 10 – 12, саулығынан 5,7 – 6 кг жүн қырқылады. Жүні қою, көбіне 64 сапа, талшығының ұзындығы 7 – 8 см, таза жүні 42 – 49%, әр 100 саулықтан 140 – 160 қозы алынады. Аскания қойы жергілікті қой тұқымын жақсарту үшін Павлодар облысының «Бесқарағай», Қостанай облысының «Сұлукөл» асыл тұқымды қой зауыттары мен Орал тәжірибе станциясының шаруашылықтарында, Алматы облысының «Сарыбұлақ» асыл тұқымды қой заутытында пайдаланылып келеді.   

