Әбу Бәкр Мұхаммед ибн Исхақ ибн Хузайма ибн әл-Муғира ибн Салих ибн Бәкр ән-Найсабури әш-Шафиғи (837 — 923) — атақты мұсылман ғалымы, фақиһ, мухаддис, «шейх әл-Ислам» және «имамдардың Имамы» аталған ғұлама. «Сахих Ибн Хузайма» хадистер жинағының авторы. Ибн Хузайма һижри жыл санағы бойынша 223 жылы Нишапур қаласында діндар отбасыда дүниеге келеді. Кішкентайынан білімге құштар болған Ибн Хузайма хадис тыңдауға Қутайба ибн Сағидке барғысы келеді, бірақ оның әкесі Құранды толығымен жаттап бітірмейінше бұған рұқсат етпейтінін айтады. Құранды жаттап болған соң білім алуға шыққан Ибн Хузайма Қутайбаның өлімі туралы естиді. Ибн Хиббан ол туралы айтқан: Мен жер бетінде сүннет амалдарын ол сияқты орындайтын және сахих пен қосымша сөздерін жаттайтын адамды көрген жоқпын, тіпті күллі Сүннет оның көздерінің алдында жиналғандай — «Табақат әш-Шафиғия» әс-Субки (3/118), «Тазкират әл-Хуффаз» (723) әз-Зәһәби Ибн Хузайма Зул-Қағда айының екінші сенбісінің түнінде һижри 311 жылы 98 жасқа жетіп өмірден озды. Оның жаназасын баласы Әбун-Наср оқиды. 

