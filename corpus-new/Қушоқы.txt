Қушоқы — Қарағанды облысы Бұқар жырау ауданындағы кент, Қушоқы кенттік әкімдігінің орталығы.  Аудан орталығы – Ботақара кентінің солтүстік-батысында 25 км-дей жерде.. Іргесі 1951 жылы қаланған. Жергілікті тұрғындар саны 1999 жылы 4284 адам (2030 еркек және 2254 әйел) болса, 2009 жылы 4308 адамды (2109 еркек және 2199 әйел) құрады. Қушоқы кенті жерінде 1 шаруақожалығы құрылған (2006). «Қазақмыс» қорпорациясының 2 өндірістік кәсіпорны қызмет атқарады: «Қушоқы көмір разрезі» және «Нұра жүк тасымалдау басқармасы». Мәдениет үйі, орта мектеп, стадион, медициналық санитарлық бөлім, пошта, байланыс бөлімшесі бар. Кенттің барлық әлеуметтік саласы Көмір кешенінін балансында тұр. Кент 24 км темір жол тармағы арқылы Нұра стансасымен, 82 км жерде Молодежный көмір разрезімен байланысады. Кент арқылы Қ. Сәтбаев атындағы канал өтеді, кенттің солтүстік-шығысында 7 км жерде республикалық Қарағанды—Павлодар автокөлік трассасы өтеді. Бұқар жырау және Осакаров ауданының шекарасында Қушоқы кентінен солтүстікке қарай 5 км жерде Қушоқы тауы бар. 

