Йемен таулары, Джебел – Арабия түбегінің оңтүстік-батысындағы тау жүйесі. Йемен Республикасы және Оман аумағында орналасқан. Йемен таулары солтүстік-батыстан сңтүстік-шығысқа қарай 500 км-ге созылған. Абсолюттік биіктігі 3600 м (ән-Наби-Шаиб тауы).   Таулы массив кристалды және жанартаулы жыныстардан түзілген. Беткейлері кертпештелген. Сөнген жанартаулар кездеседі. Терең шатқал, аңғарлармен тілімденген беткейлері Қызыл теңізге және Аден шығанағына тіреледі. Солтүстік-шығыс бөлігі аласарып, Руб әл-Хали шөліне ұласады. Тау басы тегістеу келген қойтастардан тұрады. Йемен тауларының климаты тропиктік, ыстық әрі құрғақ. Қыс айларының жылдық орташа температурасы 16С, жазда 32С. Температураның тәуліктік ауытқуы 20 – 25С-қа жетеді. Жауын-шашын, негізінен, қыс айларында түседі. Оның жылдық орташа мөлшері 200 – 250 мм, кейбір жылдары 500 мм-ге жетеді. Биік тау бастарына қыста қар түседі.  Ландшафтысы құрғақ тау аңғарларынан тұрады, тау етегі – шөлді өңір. Өзен аңғарлары мен бойында жыңғыл, қараған, 1000 – 1500 м биіктікте арша, зәйтүн, бадам ағаштары, дум, құрма пальмалары, олеандр, інжір, т.б. өседі. Йемен таулары тұрғындарының 75%-і тау аңғарлары мен беткейлерде қоныстанған. Олар террасалық бау-бақша егумен айналысады. Негізгі ауыл шаруашылығы өнімдері: тары, сизаль, арпа, бидай, жүгері, көкөніс және жеміс ағаштары.  

