Шәріпбек Шардарбекұлы Шардарбеков (1941 жылы туған), құрылыс инженері. Қазақ политехникалық институтын бітірген (1966). Еңбек жолын «Келес» кеңшарында аға бақташы болудан бастаған. 1967-1978 жыладры құрылыс шебері, аға прораб, «Қазколхозарқұрылыс» ауданаралык ұйымының өндірістік-техникалық бөлімінің бастығы, трестің бас инженері, басқарушысы. 1978 жылы «Қазколхозарқұрылыс» республикалык бірлестігінің төрағасы, 1985 жылы ҚазКСР тұрғын-үй коммуналдық шаруашылык министрі болып тағайындалды. 1988 жылы желтоқсанда халық депутаттары Жезқазған облысы Кеңес атқару комитетінің төрағасы, 1990 жылы желтоқсанда облыстық Кеңес төрағасы, 1993 жылғы ақпанда «Құрылыс материалдары» республикалық мемлекеттік - акционерлік өндірістік концеріннің президенті болып сайланды. ҚазКСР Жоғарғы Кеңесінің депутаты (1986,1990). Еңбек Қызыл Ту орденімен (1982) марапатталған.   

