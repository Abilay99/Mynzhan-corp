Дүниежүзі қазақтары қауымдастығының «Атажұрт» баспа орталығы - алғаш құрылған жылдары ҚР Мәдениет және ақпарат министрлігінің «Мәдени мұра» бағдарламасы,  ал, кейіннен  «Әдебиеттің әлеуметтік маңызды түрлерін басып шығару» бағдарламасы бойынша «Шетелдегі қазақтар» сериясымен кітаптар шығарып келеді. Баспа орталығы шетелдегі қазақ диаспораларының мәдени-рухани  бай мұраларын жинақтап, жарыққа шығару, жұртшылық арасында кеңінен  насихаттау ісінде біршама табысты нәтижелерге қол жеткізді. 2000 жылдан бергі кезеңде баспа орталығынан жарық көрген Қажығұмар Шабданұлы, Таңжарық Жолдыұлы, Дәлелхан Жаналтай, Сұлтан Жанболатов, Батырхан Құсбегин, Халифа Алтай, Жақсылық Сәмитұлы, Зардыхан Қинаятұлы, Омарғазы Айтанұлы тәрізді шетелде өмір сүрген талантты, біртуар қазақ  ақын-жазушыларының, Қытай, Моңғолия, Өзбекстан елдеріндегі жас ақындардың ұжымдық жыр жинақтарын қазақ елінің әдеби-мәдени, рухани  өміріне қосылған елеулі үлес санауға болады.  Қажығұмар Шабданұлының “Тана”, 6-томдық “Қылмыс пен жаза” романдары  әдебиетімізге күрескерлік рух сыйлап, үлкен серпіліс әкелсе, Сұлтан Жанболатовтың “Елжау Күнби”, “Ежелгі ұлыс тарихы” кітаптары 5 мың жылдық тарихы бар Қытай жылнамаларының құпияларын ашып,  ғасырлар тереңінен сыр суыртпақтайды. Ел мен жер тарихы туралы байыпты байламдар айтады. Тілдік, стилдік жағынан теңдессіз құнды дүние саналатын Күнгей Мұқажанның “Ортеке” жинағының шығуы да баспа жұмысының биік көрсеткіші болып саналады. «Атажұрт» баспа орталығы алдағы кезеңдерде де шетелдерде өмір сүрген, өмір сүріп жатқан және сырт жерлерде туып-өсіп қазір Қазақстанға оралған авторлардың көркемдігі жоғары әдеби туындыларын, диаспорология мен этнографиялық, тарихи-танымдық тақырыптарды қамтыған публицистикалық және ғылыми құнды дүниелерін үздіксіз жариялай бермек. 2013 жылы жарық көруге тиіс осындай 16 автордың еңбегін шығаруды бекіту үшін баспа орталығы ҚР Мәдениет және ақпарат министрлігінің Ақпарат және мұрағат комитетіне ұсынды. 2000-2011 жылдары “Атажұрт” баспа орталығынан Қытай,Моңғолия, Өзбекстан, Ресей, Түркия елдерінде тұратын және сырт жерлерден атамекенге көшіп келген қандастарымыздың төмендегідей кітаптары жарық көрді. 2012 жылы ҚР  Мәдениет және ақпарат министрлігі Ақпарат және мұрағат комитетінің  “Әдебиеттің әлеуметтік маңызды түрлерін басып шығару” бағдарламасы бойынша  ДҚҚ-ң “Атажұрт” баспа орталығынан   17 кітап жарық көрді. Қытай, Моңғолия, Ресей  қазақ ақын-жазушылардың шығармалары  және диаспоратану тақырыбындағы дүниелері жарияланды.Алдағы 2013 жылы  «Атажұрт» баспа орталығы шетелдік қазақ жазушыларының әдеби-көркем шығармаларын және ғылыми-танымдық, этнографиялық, диаспорологиялық дүниелерді оқырмандар назарына ұсына бермек. 

