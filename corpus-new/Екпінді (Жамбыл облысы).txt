Екпінді — Жамбыл облысы Меркі ауданы, Сарымолдаев ауылдық округі құрамындағы ауыл.  Тұрғыны 1087 адам (2009).  Аудан орталығы - Меркі ауылының шығысында 2,5 км-дей жерде.  Бастауыш мектеп, фельдшерлік пункт бар.  Бұл ауылдың адамдары колхоздастыруға дейін тау етегіне жақын жерде шашырай қоныстанған. 1929 жылы осы жерге жолдың екі шетіне келіп қоныстана бастаған. 1932 жылы артельдің жұмысы екпіндеп тұрғаннан соң "Екпінді" колхозы атандырды. Осы ауылдың тең ортасымен бетондалған каналмен Меркі өзені өтеді. Бұл канал 1970 жылдары салынып, оның суы БЧК (Үлкен Шу каналы)-ға барып құяды. Егістікті суландырады. Екпінді мен Сарымолдаев ауылының ортасынан Ойтал өзені өтеді. 

