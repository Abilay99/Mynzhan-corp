Ғали Закирұлы Закиров(1910, Татарстан Республикасы,Сабы ауданы,Сабы ауылы - 1944, Украина) - 2-дүниежүзілік соғысқа катысушы, гвардия кіші сержанты, бөлімше командирі. Татарстаннан 1940 жылы Закиров отбасымен Солтүстік Қазақстан облысы,Есіл ауданы,Ильинка селосына көшіп келіп, жергілікті МТС- та жұмыс істеді. Ұлы Отан соғысы басталарда бір айдан кейін Закиров Солтүстік-Батыс майданы 8-гвардиялық әуе-десанты атқыштар полкінің 3-батальонында ұрыстарға қатысты. 1943 жылы 9 қазанда Днепр өзені бойындағы Ясногородка селосы (Киев облысы,Вышгород ауданы) түбінде плацдармды кеңейту үшін Закиров бөлімшесі 1257-биіктіктегі плацдармды ұстап тұруға тапсырма алды. Закиров жаудың траншеясына бірінші болып басып кіріп, 14 жау әскерін жойды. Биіктік үстіндегі қызу ұрыста Кеңес әскерінің 10 жауынгері жаудың 120 әскеріне қарсы тұрып, 70-ке жуығын жойды. Көрсеткен ерлігі үшін Закировке КСРО Жоғарғы Кеңесі Төралқасының Жарлығымен Кеңес Одағының Батыры атағы берілді (10.1.1944).  

