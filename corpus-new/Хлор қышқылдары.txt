Хлор қышқылдары — құрамында хлор бар оттекті қышқылдар. Оларға: хлорлылау, хлорлы, хлорлау және хлор қышқылдары жатады. Хлорлылау қышқылы, НСlО — бір негізді әлсіз қышқыл, тұрақсыз, өте күшті тотықтырғыш, тұздары гипохлориттер деп аталады. Тек ерітінді түрінде кездесіп, температура төмендегенде кристалгидратқа (НСlО+Н2О) айналады. Хлорлы қышқыл, НСlО2 — суда сұйық ерітінді түрінде болатын бір негізді көп қолданылмайтын қышқыл. Тұздары хлориттер — суда жақсы ериді, қышқыл ортада күшті тотықтырғыш, қопарылғыш заттар. Хлорлау қышқыл, НСlО3 — суда ерітінді күйінде болатын бір негізді күшті қышқыл. Тұздары хлораттар — түссіз, қыздырғанда оттек бөлінетін қопарылғыш, улы заттар. Ең маңыздысы — калий хлораты (КСlО3) сіріңке, қопарғыш заттар жасауда қолданылады. Хлор қышқылы, НСlО4 — түссіз, ауада түтінденетін сұйықтық. Таза күйінде тұрақсыз, қопарылғыш болғандықтан суда еріген түрінде пайдаланылады. Басқа хлор қышқылдарына қарағанда нашар тотықтырғыш, күшті қышқыл. Тұздары перхлораттар — кристалды түссіз заттар. Олар қопарылғыш зат жасау мен пиротехникада қолданылады. Хлор қышқылдары тізбегінде (НСlО–НСlО2–НСlО3–НСlО4) хлордың тотығу дәрежесі өскен сайын қышқылдың күші артады.  

