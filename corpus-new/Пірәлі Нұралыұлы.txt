Пірәлі Нұралыұлы (т.-ө. ж. б.) – Нұралы ханның ұлы. Патша сарайында аманат ретінде тәрбиеленіп, орысша оқыған. Ресей патшасының баласымен жақсы қарым-қатынасын пайдаланып, Орынборда мұсылман мешітін  салуға рұқсат алды. Мешіт жанынан ашылған медресе Орынбор губерниясының орталығындағы бірінші мұсылманша оқу орны болды. Үкіметтің Маңғыстауды бөліп билеу саясатына орай патша Пірәліні Маңғыстау түрікмендерінің ханы етіп тағайындады. Алайда қазақтардың бұл саясатқа қарсы болуына байланысты хандық ұзаққа созылмады. Қазақтарға бүйрегі бұрады деп айыптаған түрікмендер Пірәліні онша жақтырмай наразылықтарын Түрікменстанға, Хиуа хандығының жеріне көшіп кетуімен білдірді. Пірәлі Маңғыстау орыс бодандығына өткеннен кейінгі осында болған соңғы хан.   

