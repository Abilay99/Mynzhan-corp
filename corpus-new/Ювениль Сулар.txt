Ювениль Сулар (латынша juvenіlіs– алғашқы, жас) – Жердің өте терең қабаттарындағы магмадан бөлінетін оттек пен сутектен түзілетін және жер бетіне таяу тереңдіктегі табиғи су айналымына алғашқы рет қатынасатын жер асты сулары. Ювениль Сулар терминін австриялық геолог Э.Зюсс ұсынған (1902). Ол ыстық бұлақтардан, гейзерлерден шыққан жоғары температуралы суларды да ювениль сулар деп санады. Ювениль Сулар жер бетіне таза күйінде жетпейді, себебі тау жыныстары қабаттарынан өткенде атмосфералық ылғалмен араласады. Ювениль Сулар қосылған ыстық бұлақтар көптеген жаңа жанартаулы аймақтарда (Исландия, Италия, Жаңа Зеландия, АҚШ, Жапония, Ресейдің Қиыр Шығысындағы Камчатка түбегі мен Куриль аралдарында) кездеседі.   

