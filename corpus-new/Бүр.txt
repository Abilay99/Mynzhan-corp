Бүр — 1) медицинада асқазан, аш ішектің іш жағындағы кілегейлі қабығының өте ұсақ қатпарлары. Ол адамның, сондай-ақ, сүтқоректі жануарлардың, құстардың және кейбір балықтардың да ішегінде болады. Бүрдің сыртында жамылғы (эпителий) тіні, ішкі жағында қан және лимфа тамырлары көп дәнекер тіні бар. Бүр жиырылу арқылы ішек қуысындағы тамақтың араласуын және оның қан мен лимфа тамырларының бойымен жылжуын жеңілдетеді; 2) биологияда — өсімдіктер мен ағаш бұтақтарының сабағында болатын бүршік және жас жапырақ жаратын түйін.   

