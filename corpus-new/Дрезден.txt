Дрезден (нем. Dresden) — Германия Федеративтік Республикасының Саксония федералды жерінде орналасқан қала. Эльба өзенінің бойында орналасқан. Чехия шекарасынан жиырма киломерт қашықтықта жатыр. Елдегі ірі өнеркәсіптік, әрі транспорттық орталық болып табылады. Тұрғындар саны 512 234 адамды құрайды. Қала 19 округтен тұрады, олар өз кезегінде аудандарға бөлінеді. Қала орталығы Альтштадт (ескі қала) - Эльба өзенінің сол жағалауында орналасқан. Қазіргі кезде екінші дүние жүзілік соғыстан кейін толығымен қалпына келтірілген. Өзеннің оң жағалауында Нойштадт, Лошвиц, Пишен сияқты аудандар орын тепкен. Қаланың сол жағалауында Котта, Блазевиц, Плауэн аудандары орталыққа жақын жатыр. Неміс әдебиетінде Дрезден «Эльбадағы Флоренция» (нем. Elb-Florenz) атауына ие, алайда шетелде бұл шаһар өзінің барокко стиліндегі сәулет ескерткіштері, кескін өнер туындыларымен әйгілі. Алып жатқан жер аумағы 328,3 км² шамасында. Қаланың тұрақты тұрғындарының саны 512458 адамды құрайды (31 желтоқсан 2010 жыл). Дрезден экономикасы арнайы оптикалыжәне медициналық құрал-жабдықтар, компьютер, музыка аспаптары, машина жасау қондырғылары мен құралдары секілді жоғары-технологиялық тауар шығаруға негізделген.Сонымен қатар қалада орналасқан порттың үлесі зор. Дрезден жанында жатқан Фрайталь қаласында 1872 жылдан бері істеп келе жатқан «Дрезден фарфор мануфактурасы » (нем. Die Sächsische Porzellan-Manufaktur Dresden GmbH)  әйгілі дрездендік фарфор өндіреді. Қаланың атақты кәсіпорындарының бірі заманауи процессор шығаратын AMD мен Infineon концерндерінің біріккен фабрикасы болып табылады. Сонымен қатар, қалада Фольксвагеннің аса қымбат автокөліктерін(VW Phaeton) жинау зауыты орналасқан.   

