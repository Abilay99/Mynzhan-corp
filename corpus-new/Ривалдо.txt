** Ресми матчтарда ұлттық құрамда болған ойындары мен голдар саны. Ривалдо (толық аты Ривалдо Витор Борба Феррейра порт-бр. Rivaldo Vítor Borba Ferreira; 19 сәуір 1972 жыл, Паулиста, Пернамбуку , Бразилия) — бразилиялық футболшы, шабуылшы. Бразилия Ұлттық футбол құрамасында ойнаған. Карьерасын бразилиялық "Санта-Круз" клубында бастады. Ең жарқыраған жылдары Испанияның "Барселонасында" ойнаған шағы (1997-2002). Осы аралықта екі рет әлем чемпионатына қатысып, 1998 жылы әлемнің күміс жүлдегері, 2002 жылы әлем чемпионы атанды. 1999 жылы әлемнің үздік футболшысы атанды. 2002 жылы жазда "Барселонаның" бапкері Луи Ван Галмен келіспей қалып клубтан кетті де, "Миланға" барып қосылды. "Миланда" да тәп-тәуір ойнап, Андрей Шевченкомен  тізе қосып, команданы біраз жеңістерге сүйреді. 2002-03 жылы "Милан" сапында УЕФА Чемпиондар Лигасын ұтып алды.  2003 жылы өз еліне кетіп, "Крузейро" сапында доп тепті. Бір жылдан соң Еуропаға қайта оралды да, Грекияның "Олимпиакос" командасына өтті.  Бұдан кейін де бірнеше рет клуб ауыстырды. 2008-11 жылдары Өзбекстанның "Бунедкор" клубында ойнады. Кейін Бразилияның бірнеше клубында ойнап, 2015 жылы тізесін қатты жарақаттап алды да, 43 жасында ғана футболшылық ғұмырына нүкте қойды. Ұлттық құрама сапында 1993-2003 жылдары 74 кездесуде алаңға шықты. Соңғы ойынын 2003 жылы 19  қарашада Уругвайға қарсы өткізді. Ұлы — Ривалдиньо да футболшы, Динамо (Бухарест) сапында ойнайды. 

