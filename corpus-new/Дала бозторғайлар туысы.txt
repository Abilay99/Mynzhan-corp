Дала бозторғайлар туысы (лат. Melanocorypha) - торғайтәріздестер отрядының бозторғайлар тұқымдасына жататын бозторғайлар туысы. Дала бозторғайлары туысы дене мөлшері ең ірі (35-75 г) бозторғайларды қамтиды. Қазақстанда бұл туыстас құстардың 4 түрі: дала, қостеңбілді, аққанат және қара бозторғайлар кездеседі. Бұлардың барлығы көбінесе нағыз даланы мекен етушілер, тек қана қостеңбілді бозторғай бұдан өзге әр алуан типті шөл және шөлейтте өмір сүреді. Бұл туыстың екі түрі - қара және аққанат бозторғайлар Қазақстандық даланы кейіптейді, өйткені оның шегінен тысқары кездеспейді десе де болады. Бозторғайлардың барлық 4 түрі жақсы сайрайды. 

