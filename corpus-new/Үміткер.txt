Үміткер — Қарағанды облысы Бұқар жырау ауданындағы ауыл, Үміткер ауылдық округі орталығы. Аудан орталығы - Ботақара кентінен солтүстік-шығысқа қарай 51 км-дей жерде, Сыртқысу өзенінің жағасында орналасқан. Жергілікті тұрғындар саны 1999 жылы 1401 адам (750 еркек және 651 әйел) болса, 2009 жылы 864 адамды (460 еркек және 404 әйел) құрады. Іргесі 1935 жылы қаланған. Әуелі ұжымшар, ал 1961 жылдан Қ.Бабаев атындағы етті мал өсіретін кеңшардың орталығы болып келді. Оның негізінде Үміткерде және округтегі Төрткөл, Үлгі ауылдарында Қ.Бабаев атындағы ӨК және шаруа қожалықтары құрылды. Үміткер арқылы Ботақара -Баянауыл автомобиль жолы өтеді. 

