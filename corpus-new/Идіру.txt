Идіру – сауын малды төлі емгенде немесе сауған кезде оның жүйкесінің гуморалдық қызметінің қолайлы жағдайға еніп, исініп, сүт беруге қолайлы қалыпқа енуі. Малдың табиғи ортамен үйлесімі, физиологиялық жай-күйі, метеорологиялық құбылыстар мен сауу кезіндегі жағымсыз факторлар малдың июіне кері әсерін тигізеді: мал иімейді, яғни сүті шықпай қалады. Мұндай сәттерде қазақ халқы малды идіру үшін түрлі тәсілдер қолданған. Одағай сөздерді белгілі бір рең, әуезбен айта отырып, дыбыс арқылы малда жасанды рефлекс тудырған. Інгенді иітуге бағыттап “дүздір”, қойға “қош-қош” десе, ал биеге “құр сал” деп көтеріңкі екпінмен зекіген. Домбыра, сыбызғы, қобыз үнімен аналық малды елітіп, идіргені туралы күй аңыздарынан белгілі. Сонымен бірге төлін сәл ғана емізіп алып, иіген сәтінде жылдамырақ сауып, көбірек сүт алуға тырысқан (мұны “төлін салу” деп атайды). Төлі өлген малды идіру үшін басқа малдың төлін теліп емізеді немесе өлген төлдің терісінен тұлып жасап, сауар кезде алдына қояды. Бұл дәстүр төлі өлген саулықты желін ауруынан сақтаумен қатар, оның аналық инстинктін жоғалтпауға қалыптастырады.   

