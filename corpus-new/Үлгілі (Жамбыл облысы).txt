Үлгілі — Жамбыл облысы Байзақ ауданындағы ауыл, Үлгілі ауылдық округінің орталығы.  Аудан орталығы - Сарыкемер ауылынан батысқа қарай 2 км жерде, боз жусан, баялыш, күйреуік басым өскен шалғынды, сұр топырақты шөлді белдемде орналасқан.  Тұрғыны 1783 адам (2009). 1937 жылы осы жерде алғаш "Киров" атындағы колхоз құрылып, халқы егіншілікпен айналысқан. Отырықшылыққа әбден машықтанған осы жердің тұрғындары кейіннен мал өнімін беруде, егін жинауда бірінші қатардан көрініп, өзге ауылдарға үлгі көрсете бастайды. Содан халқы ауылдарына "Үлгілі ауыл" деген айдар тағып, ел аузында осылай аталып келеді. Ал, ауылдан "Киров" атауының алынып тастаған уақыты белгісіз. 1983-1997 жылдары қызылша тұқымын өсіретін кеңшардың ортасы болып келді. Оның негізінде Үлгіліде 1997 жылдан шаруа қожалықтары құрылды. 

