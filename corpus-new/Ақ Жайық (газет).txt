 Басқа мағыналар үшін Ақ Жайық деген бетті қараңыз. «Ақ жайық» – Атырау облысындағы кең тараған әрі тұңғыш тәуелсіз апталық басылым. Орыс тілінде шығады, 1999 жылы таралымның бір бөлігі қазақшаға аударылып таратыла бастады. Алғашқыда «Компаньон» (1991), кейін «Местное обозрение» (1992) аталып, шағын көлемде жарық көрген газет 1993 жылы мамыр айынан «Ақ жайық» аталды. Бұл - нарық жағдайына бейімделген, облыс, республика көлемінде өзін-өзі қаржыландыруға толық көшкен алғашқы газеттердің бірі.  Басылымды шығарушылар ЖШС құрып, аталған газетке құрылтайшы болды. Алғашқы редакторы Ә. Мұқашев (кейін «Ақ жайық» серіктестігінің директоры), ал дербес тәуелсіз газетке көшкеннен бастап (1994) редакторы С. Қайырханов. «Ақ жайық» апталығының негізгі бет-бейнесі бүгінгі күннің өзекті жаңалықтарын жедел көрсетуімен, мәселелерді ашық та өткір қоя білуімен ерекшеленеді. Жарнамаға кең орын беріледі. «Ақ жайық» «СОРОС - Қазақстан» қорының грантына ие болды (1998).  Басылым интернет жүйесіне қосылған. Газет 2000 жылы 40 бет болып, 16 мың таралыммен шығып жүрді. Қазіргі кезде бет саны 160-қа дейін барады.   

