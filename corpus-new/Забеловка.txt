Забеловка — Қостанай облысы Жітіқара ауданындағы ауыл, Забелов ауылдық округі орталығы.  Аудан орталығы – Жітіқара қаласынан солтүстік-шығысқа қарай 12 км-дей жерде, Тобыл өзенінің сол саласы – Желқуар өзенінің жағалауында, қара топырақты дала белдемінде орналасқан. 1999 жылы жергілікті тұрғындар саны 2097 адам (1080 ер адам және 1017 әйел адам) болса, 2009 жылы 2158 адамды (943 ер адам және 1215 әйел адам) құрады. Іргесі XX ғасырдың бас кезінде қаланған. 1930 жылдан бастап тың игеру науқанына дейін ұжымшар орталығы болды. 1951 жылы мұнда ауылдық кәсіптік мектеп ашылды. 1954 жылы Жітіқара қаласын көкөніс және сүтпен қамтамасыз ету мақсатында ұйымдастырылған “Пригородный” көкөніс-сүт бағытындағы кеңшардың орталығына айналды. 1996 жылдан кейін кеңшар негізінде шаруа (фермер) қожалықтары мен өндірістік кооператив құрылды.  Кәсіптік-техникалық мектеп, орта мектеп, клуб, кітапхана, аурухана, байланыс пункті бар. Ауылдың батыс жағында, Желқуар өзеніне үлкен бөген салынған. Тұрғындары көрші елді мекендермен автомобиль жолы арқылы қатынасады. 

