Алатау округі - Жетісудың Ресей құрамына енген аймағын басқару үшін "Үлкен Орда" приставы негізінде құрылған (1856) әкімшілік-аумақтық бөлік. Оның құрамына Семей облыс Қапал округінің оңтүстік бөлігі, Қаратал және Іле өзенінің арасындағы жерлер, Іле, Күнгей және Теріскей Алатау аумағы енді. Орталығы Қапалдан Верныйға көшірілді. Жер көлемі - 162 мың км, халқының саны — 160 мың адам, оның ішінде: қазақтар - 100 мың, қырғыздар — 50 мың, орыстар — 6900, басқа ұлттар — 3100 адам болды. Алғашында Семей облыс әскери губернаторлығына, 1865 жылдан Түркістан облысына қарады. 1867 ж. Түркістан генерал-губернаторлығы құрылғаңда Алатау округі — Жетісу облысына айналды.   

