Ырсалы Кәсіпұлы, Ерсары (т. ж. б. – 15.11.1837, Тастөбе) – батыр, Исатай мен Махамбет бастаған көтерілістің белді мүшелерінің бірі. Ы.Шөрекұлының Исатай-Махамбет дастанында оның атын Ерсары деп көрсеткен. 1837 ж. 21 тамызда Балқы би және Төлеген, Айғани старшындар Исатайды жақтағаны үшін Ы-ның ауылын шауып, адамдарын мертіктіреді. Исатай мен Жәңгір ханның арасын бітістіруге үміттеніп жүрген Орал казак-орыс әскерлерінің атаманы Покатилов осы уақиғаны естігенде “енді бітім болмайды” деп өкінген. Ы. Тастөбе соғысында қаза тапты. Осы хақында Махамбет “Исатай батыр жөнелді-ау, Жөнелмей батыр неғылсын: Ерсары мен Қалдыбай, ажал оғы тап келіп, Екі арыстан тең өлді-ау” деген. Ы-ның Есәлі, Сатыбалды, Байдәулет деген бауырлары да көтерілісшілерді жақтаған.   

