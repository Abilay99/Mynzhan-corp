Рум сұлтандығы, Коний сұлтандығы, Иконий сұлтандығы — 11 ғасырдың аяғы — 14 ғасырдың басында Кіші Азияда өмір сүрген мемлекет. Астанасы Иконий қаласы (түрікше Конья). 11 ғасырдың аяғында Кіші Азияны Салжұқ бастаған оғыз-түрікмендер жаулап алып, Салжұқ сұлтандығын құрды. Көп ұзамай бұл мемлекет бірнеше иелікке бөлініп кетті. Соның бірі Рум султандығы болды. Рум султандығы 1157 — 1236 ж. Кіші Азиядағы көптеген ұсақ иеліктерді жаулап алды. Әсіресе Ала әд-Дин Кей-Кубад (1219 — 36) билік еткен жылдары әскери және саяси күші барынша артты. Рум султандығының қалалары (Конья, Кайсери, Сивас, Ақсарай, т.б.) қолөнер, сауда, мәдениет орталықтарына айналды. Моңғол шапқыншылығынан кейін (1243) Рум султандығы Ирандағы Хұлағу әулетіне бағынды. 14 ғасырдың басында жеке әмірліктерге ыдырап, 15 ғасырда Осман сұлтандығының құрамына қосылды.   

