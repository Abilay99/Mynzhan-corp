УЕФА Чемпиондар Лигасының финалы 2014 — 2013/14 жылғы УЕФА Чемпиондар Лигасының маусымының шешуші ойыны. 2014 жылы 24 мамыр күні Лиссабондағы "Да Луж" стадионында өтіп, Мадридтің қос клубы - "Реал" мен "Атлетико" өзара кездесті. Ойынның негізгі уақыты 1:1 есебімен тең аяқталып, қосымша таймдарда "Реал" үш доп соқты да, 4:1 есебімен жеңіске жетті. 36 минутта Диего Годин есеп ашқан соң, "Атлетико" соңғы секундтарға дейін есепте алда тұрды. Соңғы минутта бұрыштан берілген допты Серхио Рамос баспен дәл соғып, "Реалды" жеңілістен құтқарып қалды. Қосымша таймдарда "Атлетико" футболшылары болдырып қалды да, осыны тиімді пайдаланған "Реал" футболшылары үш доп соқты. Осының бәріне жүйкесі жұқарған "Атлетиконың" бапкері Диего Симеоне 120-шы минутта төрешіден қызыл қағаз алды.  Бұл "Реалдың" турнирдегі 10-шы (десима) жеңісі еді. 

