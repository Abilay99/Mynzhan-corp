Өтетілеу Қасқаұлы (1690 – 1786) – би, 1731 жылы 10 қазанда Ырғыз жерінде, Кіші жүздің Ресей бодандығын қабылдайтындығы туралы ант беріп, қолын қойған 27 бидің бірі. Кіші жүз құрамындағы жаппас тайпасының жылкелді руынан шыққан. 1738 жылы 3 тамызда Ресейге барған Ерәлі сұлтан елшілігінің құрамында Өтетілеу би де болған. 1749 жылы Ресей патшайымы Елизавета Петровнаның жарлығымен Өтетілеуге тархан атағы берілді. Өтетілеу би айтты деген адамгершілік хақындағы өсиет сөздер ел ішінде көп сақталған. Оның ұрпақтары бүгінде Қостанай, Қызылорда облыстарында тұрады. Қазақстан тарихының материалдары, А., 1948; Казахско-русские отношения в 16 – 18 вв., т. 1,2, А.-А., 1964.Т. Дайрабай  

