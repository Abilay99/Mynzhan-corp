Шекараны анықтау шекараны делимитациялау — келіссөз жолымен мемлекеттік шекараның шебін айқындау, оның өтетін шегін сипаттау, картаға түсіру, халықаралық шартқа тиісті шарттарды енгізу (Делимитация). Шекараны анықтау туралы қаулылар, әдетте бітім шарттарының немесе мемлекет шекараларды белгілеу немесе өзгерту туралы арнаулы келісімдердің құрамдас бөлігі болып табылады. Шекараны анықтау барысында уағдаласушы мемлекеттер шекара шебі өтетін жерлердің сипаттамасын жазады (әдетте карта бойынша жергілікті жерлерде жұмыстар жүргізбей), ол шарттың өзінде дербес бап болуы мүмкін немесе оған тіркелген қосымша міндетін атқарады. Осылайша белгіленген шекара шебі шартқа тіркелетін картаға түсіріліп, шекараны анықтаудың кейінгі кезеңдеріне негіз болып табылады. Екі жақты келіссөздер арқылы Қазақстан көршілері Ресей, Қытай, Өзбекстан, Қырғызстан, Түрікменстан мемлекеттерімен өз шекарасын толық анықтап алған. Қазір Каспий теңізінің Қазақстанға тиесілі бөлігін анықтау үшін көп жақты (Қазақстан, Ресей, Иран, Түрікменстан, Әзірбайжан) келіссөздер жүргізілуде.   

