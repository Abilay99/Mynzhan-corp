ДӘУЛЕТҰЛЫ Абдолла (1.5. 1931 жылы туған, Шиелі ауданы, Бәйгеқұм кенті) – ұстаз, партия қызметкері. Қызылорда педогикалық институтының тарих факультетін бітірген (1952). 1952–1955 ж. Ташкентте Абай атындағы  28-қазақ орта мектебінде мұғалім, оқу ісінің меңгерушісі, 1955–56 ж. Шиеліде орта мектепте мұғалім, Шиелі ауданы халық ағарту бөлімінде инспектор қызметін атқарған. 1957–1963 ж. Шиелі аупарткомында насихатшы, бөлім меңгерушісінің орынбасары, меңгерушісі, 1963–1965 ж. облысы партия комитетінің насихат және үгіт бөлімінің нұсқаушысы, 1965–1966 жылы облыс саяси-ағарту үйі меңгерушісінің орынбасары, 1967–1978 ж. обкомның насихат және үгіт бөлімі меңгерушісінің орынбасары, меңгерушісі, 1979–1982 ж. партиялық ұйымдастыру бөлімінің меңгерушісі. 1982–91 ж. облыс халықтық бақылау комитетінің төрағасы. «Өмір өрнектері» (2000), «Ыбырай тағылымдары» (2002), «Мәуелі әулет» (2003) атты естелік кітаптарын жазған. А.Тәжутовтың «Куманы, половцы, кипчаки, казахи», М. Аджидің «Кипчаки. История Великой степи и древних тюрков» атты тарихи кітаптарын аударған. «Құрмет белгісі» орденімен, медальдармен Қазақ КСР Жоғарғы Кеңесінің Құрмет грамотасымен марапатталған.  

