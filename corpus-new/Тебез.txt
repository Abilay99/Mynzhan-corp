     Тебез – Ырғыз алабындағы ағынсыз көл. Ақтөбе облысының Шалқар ауданы жерінде, Талдықұм ауылынан батысқа қарай 7 км жерде. Ауданы 10,0 км. Ұзындығы 3,4 км, ені 2 км, жағалауының ұзындығы 13,0 км. Көл теңіз деңгейінен 167,6 м биіктікте жатыр. Жағалауы ашық, жайпақ. Онда сортаңды шөп өскен. Батысында Тебезге көктем, күз айларында Болғасын өзені құяды. Суы ащы, көктемде тек мал суаруға жарамды. Күзге қарай судың тұздылығы күрт артады. Жағалауы жайылымға пайдаланылады. 

