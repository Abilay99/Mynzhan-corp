Баб (араб.: الباب‎ — «қақпа»; 20 қазан 1819 – 9 шілде 1850 ) Баби Сенімінің негізін қалаушы, пайғамбар және Баһаи Сенімінің үш негізгі тұлғаларының бірі. Шын есімі Сейіт Әли Мұхаммед Ширази (парсыша: سيد علی ‌محمد شیرازی‎). Бабтың қасиетті кітабы Байан деп аталады  Ол қазіргі Иранның Шираз қаласынан шыққан саудагер болған. Жиырма төрт жасында (1844 жылдың 23 мамырында) өзінің «қайым» (немесе «мәһди», қазақша «мәди») екендігін жариялайды. Сол жариялымнан кейін қақпа мағынасын білдіретін Баб атағын алады. Оның мұраты қоғамды араға біраз уақыт салып келетін Елшінің келуіне дайындау болатын. Ол жазған жүздеген хаттары мен кітаптарында өзінің мессиялық миссиясын білдіріп, жаңа ілімнің негіздері мен заңдарын түсіреді. Баб қозғалысы он мыңдаған ізбасарға (баби) ие болып, Ирандық дінбасылар мен үкімет тарапынан қудаланады. 1850 жылы отыз жаста болған Баб Тебриз қаласында ату жазасына кесіліп, өлтіріледі. 

