Бабатоған — Алматы облысындағы Шелек өзенінің Қапшағай бөгеніне құяр тұсындағы төрттік кезеңнің шөгінділерінен түзілген жазық.  Ұзындығы 15—18 км, ені 5—7 км. Теңіз деңгейінен 495—510 м биікте жатыр. Қапшағайға жақын ойысты жерлерінің сортаң тартқан шалғынды топырағында қамыс, ортасының дөңесті сортаңдау топырағында ши мен жусан араласқан сирек тоғайлар мен бұта шоғырлары өседі.  

