Ровное мұнай-газ кен орны — Каспий маңы ойпатының солтүстік-батыс жағалауынан, Еділ-Жайық өзендері аралығында. Атырау қаласынан солтүстік-батысқа қарай 50 км жерде. Пайдалануға 1978 жылы қазанда берілген.  Кен құрылымы тұз үсті шөгінділері бойынша көлемі 4,5x2 км болатын антиклинальді қатпарға ұқсайды, алаңы көтеріңкі келген солтүстік қанат пен түсіңкі оңтүстік қанаттарға опырылуы арқылы бөлшектенгені айқын байқалады. Мұнай көздері негізінен солтүстік қанатқа тән, өнім борлық неогендік және төрттік жүйелердің шөгінділерімен ашылды, сонымен бірге апт және неоком қабаттарынан екі мұнайлы шөгінді шоғыры анықталды. Шөгінділер қабатты, күмбезді, тектоникалық экрандалған. Өнімді шөгінділердің жатқан тереңдігі 655—694 м-ге дейін жетеді, шөгінділер қалыңдығы 38 м-ге дейін, мұнай көздерінің нақты алаңының аумағы 357 га- ға жуықтайды. Кен қабаттары 2-3 қабыршақ құм кезектесіп отыратын ұсақ және қиыршық саздан тұрады. Өндірілген мұнайдың 70%-ға жуығы бұрқақты мұнаралардың үлесіне тиеді. Бұл мұнаралардағы мұнайдың көлемі тәулігіне 30—34 т-ға тең. Кендегі апт жөне неоком қабаттарының мұнайы жеңіл, шамалы күкіртті (0,18%), болмашы парафинді (3%-ға дейін) келеді. 

