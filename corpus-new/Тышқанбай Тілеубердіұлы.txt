Тышқанбай Тілеубердіұлы (1832 - 1891) - би, шешен.  Орта жүздің Керей руынан шыққан. Оның қарауындағы елдер Құнанбай би ауылымен қатарлас, аралас көшіп-қонып жүрген. Тышқанбай екі ел арасындағы елшілікте көбірек жүрген мәмлегер кісі ретінде танылған. Ол көбінесе, Абай, Шәкерім, Ақылбай, Мағауия ауылдарынан табылады екен. М.Әуезов "Абай жолы" эпопеясында (4-кіт. 337- бет) Абай ауылындағы жиынға келген Тышқанбайды беделді би-шешендердің қатарында айтады. Мұқыр сайлауында Абай соққыға жығылды дегенді естіп, ат жетер жердегі ел адамдарын жинап, «Абайды сабатып, тыныш отыра алмаймыз» деп атқа мінген. Абай Тышқанбаймен, балаларымен достық қарым-қатынаста болған. Бұл туралы Тышқанбайдың немересі Ырыздықбайдың (Социалистік Еңбек Ері) естеліктерінде айтылған. Естелік Абайдың Семейдегі республикалық әдеби-мемориалдық қорығыңда сақтаулы.   

