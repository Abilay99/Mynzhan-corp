Ахметбек әктас кен орны - Қарағанды облысы Бұқар жырау ауданы жерінде орналасқан. 1951-1953 және 1965-1966 жылдары барланған. Қарағандының «Жолқұрылысматериалдары» комбинаты мен темір-бетон құрылымдар зауыты әктасты осы жерден алады. Өнімді қабат жоғарғы девонның фамен ярусының мейстров және сульциферлік қыртысына қабысып, ұсақ түйіршікті әктастармен, мергельдің жұқа қабатымен кезектесіп отыратын қалың кесекті бөліктермен ұштасады. Өнімді қабаттың қалыңдығы 200 м, көлбеулік бұрышы 10-15, ашылған бөлігінің қалыңдығы 3,4 м. Ұсақталуы жағынан ірі фракциясы 600 маркасына, ал ұсақ және орта фракциясы 800 маркасына жатады. Әктастық ұсақ тастары жолға төсеуге, асфальтты бетонға және 300 маркалы бетонға қосуға жарамды.   

