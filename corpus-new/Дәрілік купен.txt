Дәрілік купен – лалагүл тұқымдас көпжылдық өсімдік, оның көлбей өсетін түйіншекті тамыры жуын болып келеді. Сабағы майысқақ, бұл өсімдіктің биіктігі 30-75 см-дей болады. Жапырақтары кезекті келіп, дені өсімдік сабағының бір жағында шоқтала өседі. Шоғыр-шоғыр боп өсетін гүлдері солғын ақ. Жемісі – көшіл қара миуа. Май-маусым айларында гүлдейді. Дәрілік купен қайыңды және қылқанды ормандарда өседі. Купен жемісінде де інжігүл сияқты глюкозидтер, конвалярин мен конваламарин болады. Купен жапырақтарына жасалған соңғы зерттеулер кезінде онда 330 мг процентті С витамині бар екені анықталды. Тамыр сабағынан алкалоидтар табылды. Дәрі мақсатында бұл өсімдіктің жер бетінде бөлігі пайдаланылады. Көп жылдық тәжірибиелердің деректері бойынша бұл өсімдіктің кептірілген шөптерінен жасалған ұнтақпен кейбір құтырып ауырғандар бір аптаға жетпейтін уақыт ішінде айығып отырған. «Дәрілік өсімдіктер» М. Қожабеков. 

