Шайқорық — Жамбыл облысы Жамбыл ауданындағы ауыл, Жамбыл ауылдық округі орталығы. Аудан орталығы - Аса ауылынан оңтүстік-шығысқа қарай 18 км жерде, баялыш, күйреуік, тағы басқа шөптесін өскен сұр, шалғынды сұр топырақты шөлейт белдемде орналасқан.  Іргесі 19 ғасырдың 2-жартысында қаланған. 1929 жылы Шайқорық ауылында Шайқорық ұжымшары ұйымдасты. 1953 жылы Шайқорық “Бесжылдық” ұжымшарына қосылды. 1961 жылы Шайқорық ауылы негізінде Жамбыл жеміс-жүзім кеңшары құрылды. Оның негізінде Шайқорықта 1997 жылдан “Шербет” ЖШС, “Шайқорық”, тағы басқа шаруа қожалықтары жұмыс істейді. Ертеде қазіргі Шайқорық ауылында шай шөбі өскен. Оны жергілікті тұрғындар қорып, күткен. Шайқорық деген атау содан қалған. Ауа райының, экологоияның бұзылуына байланысты шай шөбі қазіргі кезде өспейді. 

