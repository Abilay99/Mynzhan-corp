Қызыл Кенші — газет. Қарсақпай ауданы партия комитеті мен еңбекшілер депутаттары ауданы Кеңес атқару комитетінің органы болды. Алғашқы нөмірі 1931 ж. 7 қарашада жарық көріп, тұңғыш редакторы Әбділда Тәжібаев болды. Газет Қазақстанда жұмысшылар қатарын қалыптастыруды, түсті металлургия өнеркәсібін және мал шаруашылығын өркендетуді насихаттады. 1940 ж. 3 маусымнан бастап Жезқазған ауданы газеті ретінде шықты. 1957 жылдан “Еңбек жолы”, 1962 жылдан “Октябрь туы” деп аталды. 1991 жылдан “Жезді өңірі” аталды. 1995 — 96 ж. Жезді ауданы Ұлытау ауданына қосылғаннан кейін газет шығуын тоқтатты.  

