 Басқа мағыналар үшін Южный деген бетті қараңыз. Южный — Қарағанды облысының Абай ауданындағы кент, Абай қалалық әкімдігіне қарайды.  Шерубайнұра өзенінің оң жағалауында, аудан орталығы - Абай қаласынан оңтүстікке қарай 26 км-дей жерде.  Жергілікті тұрғындар саны 1999 жылы 3295 адам (1627 еркек және 1668 әйел) болса, 2009 жылы 2403 адамды (1185 еркек және 1218 әйел) құрады. Іргесі 1957 жылы қаланған. Кенттің құрылуына Теміртау қаласындағы Қарағанды металлургия зауытының салынуы негіз болды. Кентте Оңтүстік Топар кен басқармасы, “ТЭМК” ЖШС-і өндірістік кешені, мәдениет үйі, кітапхана, мектеп, балабақша, отбасылық дәрігерлік амбулатория, монша, дәріхана, пошта, 2 наубайхана, байланыс торабы, 13 дүкен, 1 кафе бар. Кент басқа елді мекендермен темір жол және автомобиль жолдарымен байланысқан. 

