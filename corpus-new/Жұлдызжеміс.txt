Жұлдызжеміс (лат. Damasonium) – кербезгүлдер тұқымдасына жататын көп жылдық өсімдіктер туысы. Қазақстанда далалық, шөлді аймақтардың өзен-көл, тоған, арық бойларында, ылғалды, батпақты жерлерде кездесетін 2 түрі (кербезгүлтүсті жұлдызжеміс, ұзын жұлдызжеміс) бар. Олардың биіктігі 30 см, тамыр сабағы қысқа, жуан. Сабағы тік өседі. Тамыр түбіндегі жапырақтары ұзынша немесе қандауыр тәрізді, ал сабақ бойындағылары домалақ болады. Тостағанша жапырақшалары жұмыртқа тәрізді. Гүлдері қос жынысты, аталығы 6, аналығы 6 – 9, ұсақ гүлді сыпыртқы гүлшоғырына топталған. Мамыр – маусым айларында гүлдеп, жемістенеді. Жемісі жұлдыз тәрізді, тұқымы ұсақ.  

