Бүктемелі домбыра – екі шекті көне нұсқа. Ішектері белгілі бір тұрақты (кепілді) дыбысқа лайықталып бұралады. Мойны шанақ сағалығынан босатылып бүктеледі. Мойны тұғырға бұранда арқылы отырғызылады. Бұл – алыс жолға шыққанда алып жүруге ыңғайлы болу үшін жасалған әдіс. Ел арасында мұндай домбыра «алмалы-салмалы», «кепілді бұраулы», «жалғамалы» деп те аталады. Мұндай домбыра қазір өте сирек жасалады.Екі жақты (аша) домбыраның әр бетіне екіден ішек тағылатындықтан төрт ішекті деп аталады. Домбыраның бір жақ беті теріс бұрауда, екінші жағы оң бұрауда орнатылады және үлкен шеберлікті қажет етеді. Ертеде күй сайысына түскен домбырашылар арасында бұл нұсқа «аша», «әмбебеп», «қос бет» домбыра деп аталған. Бұл нұсқадағы домбыраны көбінесе солақай ойнайтын күйшілер қолданады. Шанағы текше, қалыңдығы 5-7 см ұзындығы 85 см болып келеді. 

