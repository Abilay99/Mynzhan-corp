Ауатамыршалар (бронхиолы); (bronchiolus; грек, bronchiolos — ауатамырша, бронхиола) — ауатамырлар тарамының соңғы тармақтары. Ауатамыршалардың қабырғалары — бір қабатты текше (куб) тәрізді кірпікшелі эпителийден және оның сыртындағы дәнекер ұлпалы қабат — өзіндік тақташадан тұрады. Өзіндік тақташа құрамындағы эластин талшықтары мен бірыңғай салалы ет ұлпасының миоциттері бронхиолалар бойымен ұзынынан орналасады. Аталған талшықтар мен ет жасушаларының осылай орналасуы - ішке тыныс алу кезінде ауатамыршалардың қабырғалары ауаға толып, созылып кеңейіп, сыртқа дем шығарғанда өзінің бұрынғы қалпына келеді. Соңғы ауатамыршалардан алвеолалы тарамның бастама ауатамыршасы — альвеолалы (көпіршікті) ауатамыршалар басталады.  

