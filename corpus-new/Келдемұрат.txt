Келдемұрат — Шығыс Қазақстан облысының Үржар ауданындағы ауыл, Келдемұрат ауылдық округі орталығы.  Аудан орталығы – Үржар ауылынан шығысқа қарай 72 км-дей жерде, Қатынсу өзенінің сол жағалауында, Тарбағатай жотасының оңтүстік-батыс беткейіндегі бетеге, сұлыбас, т.б. астық тұқымдасты шөптесін өскен таудың қоңыр, қызғылт қоңыр топырақты дала белдемінде орналасқан.  1999 жылы жергілікті тұрғындар саны 2232 адам (1082 ер адам және 1150 әйел адам) болса, 2009 жылы 1973 адамды (954 ер адам және 1019 әйел адам) құрады. Іргесі 20 ғасырдың бас кезінде қаланды. 1950 жылдан “Красный дозор” сүт өндіру ұжымшарының орталығы болып келді. 1997 жылы ұжымшар негізінде “Келдемұрат” ЖШС-і құрылды. Келдемұратта май және сүт тағамдары цехы, байланыс бөлімі жұмыс істейді. Орта мектеп, мәдениет үйі, кітапхана, фельдшер-акушерлік пункт, т.б. мекемелер бар. Тұрғындары көрші елді мекендермен автомобиль жолы арқылы қатынасады. 

