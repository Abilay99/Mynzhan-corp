Чуваштар — түркі тілдес халық. Ресей құрамына кіретін Чувашия Республикасының халқының негізін құрайды. 2002 жылғы халық санағы бойыншаРесейде 1 637 200 чуваш тұрған, солардың 889 268 Чувашияда. Чуваштар Башқұртстанда, Татарстанда, Самара, Ульяновск, Түмен, Ростов, Волгоград, Кемерово, Орынбор, Мәскеу облыстарында, Красноярск өлкесінде, Мәскеу қаласында тұрады. Жалпы дүние жүзінде 1 800 000-тан астам чуваш бар. Қалған чуваштардан көбі Украина, Қазақстан және Эстонияда тұрады. Чуваштар Чувашияда тұратын халықтың 67% құрайды. Чуваш халқының атауы бұлғарлардың сувар немесе суваз тайпа одағының атауынан пайда болған болып саналады. Ал олар савирлардан шыққаны туралы мәлімет бар. Қазіргі таңда чуваштардың арасында православ христиандар, мұсылмандар бар. Өз нанымдарын сақтаған да чуваштар бар, олар негізінде Татарстанда, Башқұртстанда, Чувашиядан тыс жерде шағын чуваш елді мекендерінде тұрады.  

