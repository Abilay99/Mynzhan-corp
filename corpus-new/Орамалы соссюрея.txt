Орамалы  соссюрея  (Қатпарлы шұбаршөп Saussurea  involucrata) -  күрделігұлділер  тұқымдасына  жататын  көп  жылдық  өсімдік.  Жетісу  (Жоңғар),  Іле,  Теріскей  Алатауларында,  Кетпен жотасында  кездеседі.  Биіктігі  35  см-дей,  тамыр  мойны  қурағн  жапырақтарының  талшықты  қалдықтарымен  қапталған.  Сабағы  қалың  жапырақты.  Дегелек  жапырақтары  мен  төменгі  сабақ  жапырақтарының  ұзындығы  шамамен  10 см,  ені 3  см-дей,  жиектері   иректелген.  Гүл  түбіндегі  жапырақтары  өте  көп,  ашық  түсті,  ұзындығы  6-8 см.    Сопақтау  немесе  жалпақтау  сопақ  гүлшоғыры қоршап  тұрады,  гүлдегенде  ашылады.  Гүлдері  қара  күлгін  түсті.  Маусым-шілдеде  гүлдеп,  шілде-тамызда  жеміс   салады.  Жемісі  тұқымша,  өте  сирек  кездесетін реликт  түр  болғандықтан,  Қазақстанның  «Қызыл  кітабына»  енгізілген.   

