Ливенцов Василий Андреевич (16.1.1914 жылы туған, Сайрам ауданы Ақсу ауылы) – Социалистік Еңбек Ері (1981). Қазақтың ауыл шаруашылығы институтын бітірген (1935). 1935–49 жылдары Алматы, Талдықорған облыстарында ауыл шаруашылығы саласында әр түрлі қызмет атқарды. 1949–54 жылдары Қазақстан КП Талдықорған және Батыс Қазақстан обкомдарының 2-хатшысы. 1954–57 жылы Қазақстан КП ОК кеңшарлар бөлімінің меңгерушісі. 1957–61 жылы Ақмола және Алматы облысы партия комитеттерінің 2-хатшысы. 1961–62 жылдары Жамбыл облысы аткомының төрағасы. 1962–72 жылдары Қазақстан КП Шымкент обкомының 1-хатшысы. 1972–85 жылдары Ақтөбе облысы партия комитетінің 1-хатшысы қызметтерін атқарды. Одақтық дәрежедегі дербес зейнеткер. Мәскеу қаласында тұрады. Ливенцов 3 Ленин, Октябрь революциясы, 2-дәрежелі Отан соғысы, 3 мәрте Еңбек Қызыл Ту ордендерімен, медальдармен марапатталған. Шымкент қаласының (1995), облыстың құрметті азаматы (2002).   

