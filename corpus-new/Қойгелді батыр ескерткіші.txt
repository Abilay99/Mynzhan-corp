Қойгелді батыр ескерткіші — қаланың ортасында Төле би көшесімен Қойгелді батыр атындағы көшемен қиылыста орнатылған. 1998 жылы тұрғызылған. Мүсіншісі Ж.Молдабаев, архитектура Б.Тортаев.  Қойгелді Сартұлы (1702 – 95) – қазақ халқының жоңғар басқыншыларына қарсы күресінің батыры. Ұлы жүздегі белгілі Шахан бидің ұрпағы. Сарттың үлкен ұлы. Төле бидің ең жақын серігі, әрі көмекшісі. Оның даңқының асқақтап шығуы Аңырақай шайқасындағы (1729) жоңғарларды жеңуге байланысты. Қойгелді ойраттарға қарсы азаттық күресіне басшылық етіп, жоңғарлардың қайтадан жасаған шапқыншылығына (1757 – 58) тойтарыс бере отырып, оларды қазақ даласының шекарасы Жоңғар қақпасына дейін қуып тықты. Жоңғарлардан Ташкент, Шымкент, Түркістан, Сайрам қалаларын, Талас пен Шу өзендерінің алқаптарын азат етті. Ескерткіште батырдың ат үстінде қолына найза, қылыш және қалқан ұстап тұрған сәті көрсетілген. Мыс аралас құйылған ескерткіштің биікт. 2,5 м. Биікт. 3 м жылтыр емес қызыл граниттен жасалған тұғырға қойылған.    

