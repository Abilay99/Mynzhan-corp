Елек маңы артезиан алабы — Ақтөбе облысындағы Елек өзені аңғарында орналасқан. Бұл алқаптағы артезиан сулары ендік, бойлық жарылыстар салдарынан пайда болған 30-дан астам опырылысты ойыстарда жиналған. Әр опырылысты ойыста ауданы 100—560 км² болатын жеке кішігірім артезиан алабы қалыптасқан. Артезиан су қабаттары юра мен альб. Жікқабаттары шөгінділерінің қалыңдығы 50-150 м құмында орналаскан. Ұңғыма бұрғылағанда шапшаң шығатын арынды су жоғары қабатта (альб-сеноман) 50—100 м, төменгі қабатта (юра) 250—300 м тереңдікте кездеседі. Ұңғымалардан тәулігіне 400—1300 м3 су алынады. Альб жікқабаты суының минералдылығы — 0,1—0,7 г/л, юра ярусы суынікі 1—12 г/л. Жалпы су қоры 25—30 млрд.м. Бұл су қорын осы алаптағы, осы алапқа жақын жерлердегі кала, елді мекендерді сумен қамтамасыз етуге пайдалануға болады.   

