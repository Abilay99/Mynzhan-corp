Лидия Леонтьевна Ашрапова (26 тамыз 1935, Амга, Саха Республикасы) — қазақ актрисасы. 1952 жылы Ташкент хореографиялық училищесін бітірген.  1952-1954 жылдары — Ташкент филармониясының актрисасы, 1956-1958 жылдары — Қазақ ән-би ансамблінің солисті, «Қазақфильм» киностудиясының актрисасы. 1989 жылдың 23 наурызынан Ашрапова «Эдельвейс» әйелдер киностудиясының көркем жетекшісі – Басқарма председателі ретінде тағайындалды. 90-шы жылдары "Қазақфильм" киностудиясындағы мансабын аяқтап, күйеуі Асхат Ашраповпен бірге Ресейге, Мәскеу облысына көшті. Бұл жақта ол өзінің шығармашылық қызметін жалғастырды. 1990 жылы Ашрапова күйеуімен бірге "Альянс" кинофирмасын құрды. Кинофирмада ол көркем жетекші-продюсер ретінде жұмыс атқарды. Соңғы 17 жылын Ашрапова Қырымда науқас күйеуін қараумен өткізді. «Біз осында тұрамыз» (реж. Шәкен Айманов) фильміне түскені үшін «Тың жерлерді игергені үшін» медалімен марапатталды.   Республикалардың көптеген мемлекеттік және кинематографиялық мақтау қағаздарымен марапатталған. Алматы қаласының Фрунзе аудандық кеңесі депутаты болып сайланған; Қазақ КСР кинематографистер одағы қарауындағы тұрғын үй-тұрмыстық комиссиясы председателінің орынбасары болды; Қазақстан әйел-кинематографистер ассоциациясының председателі болды. Көп мәрте КСРО кинематографистер съездерінің делегаты болып сайланды. Ресей кинематографистер кеңесінің ардагері, Ресей киноактерлер гильдиясының мүшесі. 

