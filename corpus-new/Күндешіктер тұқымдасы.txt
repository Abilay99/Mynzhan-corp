КҮНДЕШІКТЕР ТҰҚЫМДАСЫ, елатиналар тұқымдасы (Elatіnaceae) – қос жарнақты бір, екі және көп жылдық шөптесін өсімдіктер. Кейде бұта түрінде де кездеседі. Қоңыржай аймақтардан тропиктік белдеулерге дейін тараған, 2 туысы – күндешік және бергия (Bergіa) (18 ғасырда өмір сүрген швед жаратылыстанушысы П.Бергиустың құрметіне аталған). 40 түрі бар. Негізінен суда және су жағасында өседі. Гүлдері қос жынысты, ұсақ, отырыңқы немесе гүлсағақты, кейде гүлжапырақты келеді. Олар жапырақ қолтығына орналасқан, жеке немесе шатырша гүлшоғырына топталған. Тостағаншасы 2 – 5 бөлікті, тостағанша жапырақтары – 5 не 3, күлтесі 2–5 ақ немесе қызғылт түсті желектен тұрады. Аталығы 2–5 (10), аналығы – біреу, жемісі 2–5 ұялы қорапша, бұлар қақпақшалары (2–5) арқылы ашылады, тұқымы – көп, өте ұсақ, сырты тегіс болады. Қазақстанда бір туысы – күндешік кездеседі. “Қазақ Энциклопедиясы”, 9-том  

