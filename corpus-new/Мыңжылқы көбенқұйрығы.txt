Мыңжылқы көбенқұйрығы (лат. Cousinia mindshelkensis) – астралылар тұқымдасы, көбенқұйрық туысына жататын көп жылдық, сирек кездесетін эндемик өсімдік. Қазақстанның эндемигі. Тек Сырдария Қаратауының тауларында таралған. Құрғақ тастақты беткейлерде және орта тау жартастарында өседі. Тамыры жуан, бұтақтанған, генеративті сабақтар бөліп шығарады. Биіктігі 40 см, және одан көптеген ұрпақ бермейтін жапырақтар шоғы өнеді. Жапырақтары тығыз, қабықты қалың түп сұрғылт болып көрінеді. Ұшына қарай біртіндеп кішірейеді. Себеттері әдетте жалғыздан. Барынша ірі ұзындығы 2 см, ені 1,5 см, шар тәрізді, жұмыртқа пішінді.Жапырақшалар орамдары кеңейген, қатты, жиегі тісшелі, мықты сары тікенмен аяқталады. Гүлдерінің бәрі қос жынысты. Түтікті, ақшыл немесе бозғылт күлгін түсті. Жазда кеш гүлдейді. Шілде-тамызда, қыркүйекте жеміс береді. Шектеулі жергілікті түр ретінде Қазақстанның Қызыл кітабына енгізілген.  

