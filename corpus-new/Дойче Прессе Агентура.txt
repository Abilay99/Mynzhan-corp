«Дойче Прессе Агентура» – беделді неміс ақпарат агенттігі. Ол оккупациялық аймақтағы үш агенттіктің қосылуы нәтижесінде 1949 жылы құрылған. Негізгі тұтынушылары – елдегі ең ірі газет редакциялары, басылымдар, радио-телекомпаниялар. Өз абоненттеріне ішкі, сыртқы хабарларды таратады. Күніне 300 мың сөзді неміс, ағылшын, испан, араб тілдерінде таратады. Халықаралық ақпараттар агенттік өнімдерінің 30 пайызын, ішкі саясат 35 пайызын құрайды. Сондай-ақ агенттік экономика, спорт, мәдениет тақырыбындағы жаңалықтарды таратуға басымдық береді. Жалпы Германияда 500-ге тарта агенттік бар. Оның 145-і қоғамдық-саяси ақпарат таратумен айналысады.   

