«Адам - бір боқ көтерген боқтың қабы...» - Абайдың 1899 ж. жазған өлеңі.  Әрқайсысы 4 тармақты 2 шумақтан тұрады, көлемі 8 жол. Ақынның тіршілік мәні туралы ой қозғаған философ, шығармасы әбден кемеліне келіп, жан-жағына жіті көзбен қараған, өмірдің мағынасы неде екенін түсінген ақынның өлеңі. Шынында да, адам осы дүниеде ойлы-сезімді болғанда, санасы арқылы барлық жан-жануардан ажырағанда не бітіріп жүр? Көбісі ішеді, жейді, киінеді және соған мәз. Ендеше, оның жанды азық-түлік қоймасынан несі артық? Сөйте жүріп: «Менімен сен тең бе деп мақтанасың, Білімсіздік белгісі - ол баяғы». Сондықтан да ақынның айтары: өмір - өткінші, адам бірқалыпты тура алмайды, бәріміздің барар жеріміз - о дүние. Демек, «Адамды сүй, алланың хикметін сез, Не қызық бар өмірде онан басқа?!» Туынды 11 буынды қара өлең ұйқасымен кестеленген. Алғаш рет 1909 ж. Санкт-Петербургте жарық көрген «Қазақ ақыны Ибраһим Құнанбайұлының өлеңі» атты жинақта жарияланды. Өлең басылымдарында аздаған текстологиялық өзгерістер ұшырасады. Мүрсейіттің 1910 жылғы қолжазбасында, 1909, 1939, 1945 жылғы басылымдарда 2 - шумақтың 3 - жолы «Адамды сүй, алланың хикметін сүй» болып берілсе, 1957, 1977 жылғы жинақтарда Мүрсейіттің 1905 жылғы қолжазбасы мен 1933 жылғы басылым негізінде бұл жол «Адамды сүй, алланың хикметін сез» делініп жөнделген. Өлең қарақалпақ, қырғыз, өзбек, орыс, татар, тәжік, түрікмен тілдеріне аударылған.  

