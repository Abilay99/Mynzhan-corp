Сабау — жүн сабайтын құрал. Сабауды бұтақсыз түзу талдан, қара мойылдан, майысқақ теректен, жыңғылдан маусым — шілде айларында дайындап, қабығын алып кептіреді. Ұзындығын 120 см етіп, екі ұшын тегістеп, тұжырады. Сабаудың диаметрі 2 см-дей, бас аяғы бірдей. Сабау жүн сабаушылардың санына қарай әр кісіде екі-екіден болады, жүнді екі сабаумен қос қолдап сабайды. Сабайтын жүннің астына тулақ төселеді.  

