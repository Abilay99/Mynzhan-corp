Құқық субъектісі – жеке және заңды тұлға.  Құқық субъектісі – құқықтың барлық салаларындағы құқықтық қатынастардың қажетті белгісі, әйтсе де олардың әрқайсысында оның субъектілерінің жағдайында белгілі бір айырмашылықтар болады. Мысалы, азаматтық құқықтық қатынастарда азаматтар, шетел азаматтары және азаматтығы жоқ тұлғалар жеке тұлғалар ретінде әрекет етеді, ал коммерциялық және бейкоммерциялық ұйымдар заңды тұлғалар ретінде іс-қимыл жасайды. Қазақстан Республикасы мен жергілікті құрылымдар азаматтық құқықтық қатынастардың үшінші түрін құрайды, әкімшілік құқықтық қатынастарда негізінен мемлекеттік органдар, лауазымды тұлғалар, азаматтар және тек кей жағдайда ғана ұйымдар – заңды тұлғалар құқық субъектісі ретінде әрекет етеді. Қайсыбір ұйымды құқық субъектісі деп танығанда заң оның мемлекетке, оның органдарына қатысты жағдайын сипаттайтын құқықтық мәртебесін айқындайды. Халықаралық құқық субъектісін халықаралық қатынастарға қатысушылар құрайды, олардың халықаралық құқық шеңберінде өз құқықтары мен міндеттері болады.  

