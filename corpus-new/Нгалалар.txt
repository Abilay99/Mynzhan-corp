Нгалалар , нгола, бангала, бамангала – Заир (Конго өзенінің орта ағысы) мен Конгода (Нкени мен Алима өзендерінің аралығы) тұратын халық. Банги,лемуа, нгири, лои, болок, нгунди сияқты халықтармен туыстас. Жалпы саны 5 млн-дай (2000). Негізгі бөлігі Заирде тұрады. Банту тіл шоғырына жататын лингала тілінде сөйлейді. Нгалалар 19 ғасырда лингала тілінің негізінде жеке этнос ретінде қалыптаса бастады. Жазуы латын әліпбиі негізінде. Жартысына жуығы жергілікті діни сенімдерді ұстанады, қалғандары – христиандар. Нгалалардың негізгі кәсіптері – балық аулау, егіншілік (маниок, ямс, таро, арахис, асқабақ тұқымдастарын өсіру). Көптеген Нгалалар қалаларда тұрады, өнеркәсіп орындарында жұмыс істейді, саудамен айналысады. Әдебиет: Африка, энциклопедический справочник в 2-х томах, т. 2, М., 1987.   

