Байзақов Сәбит (21.3. 1940 жылы туған, Қостанай облысы, Жангелді ауданы, Саға ауылы) — экономика ғылым докторы (1988), профессор (1990), Қазақстан Ғылым Академиясының корреспондент мүшесі (1995), Қазақ ауыл шаруашылық Ғылым Академиясының академигі. (1994). Алматы ауыл шаруашылық институтын бітірген (1964). Сол институтта кафедра меңгерушісі, декан (1965 — 1991), Қазақ ауыл шаруашылық ғылым академиясының бас ғылым хатшысы (1991 — 1994) болды, Қазақстан Ғылым Академиясында бас ғылым хатшы міндетін атқарды (1994 — 1996). 1996 жылдан Қазақ аграрлық университетінің проректоры. Байзақов Сәбит орман және орман шаруашылағының сандық, сапалық тұтастығын ғылым жағынан негіздеп, бұл проблеманы шешудің басты принциптерін жасады. Көптеген ғылым еңбектердің, оның ішінде үш монографияның авторы. ҚР Орман кодексі жобасын жасауға қатысты, “Орман” ғылым-техникалық бағдарламасының жетекшісі болды.   

