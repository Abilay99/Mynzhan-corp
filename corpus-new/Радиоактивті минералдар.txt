Радиоактивті минералдар – құрамында табиғи радиоактивті элементтердің (ұзақ мерзімді изотоптар 238U, 235U, 232Th) мөлшері бұлардың жер қыртысындағы орташа шамасынан көбірек шоғырланған минералдар тобы. Табиғатта Радиоактивті минералдардың 250-ге жуық түрі бар. Оларды уранды және торийлі деп бөледі. Уранды минералдар екі топқа бөлінеді. Торийдің өз минералдары мен торийлі минералдардың жалпы саны 120-дай, бірақ сирек кездеседі. Табиғатта оксидтер, силикаттар, фосфаттар, карбонаттар, т.б. түрінде ұшырасады. Басты минералдары: торианит, торутит, торит, ферриторит, эканит, иттариалит, приорит, торогумит. Құрамында уран мен торий қатар ұшырасатын минералдар: давидит, самарскит, колумбит, пирохлор, монацит, т.б. Олар табиғатта акцессорлық минералдар деңгейінде граниттерде, сиениттерде сирек кездесіп, осы тау жыныстарында табиғи радиоактивтілік қасиет туғызады. Қазақстан радиоактивті минералдар кен орындарына өте бай; қ. Тасмұрын уран-торий кені.   

