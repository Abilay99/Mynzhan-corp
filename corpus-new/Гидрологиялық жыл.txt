Гидрологиялық жыл — күнтізбелік жылмен сәйкес келмейтін, солтүстік жарты шардағы климаттық жағдайға байланысты күзде (1-ші қазан немесе 1-ші қарашада) басталатын 12 айлық су жылы. Әдетте, күзде, өзен алаптарындағы жыл сайын алмасып отыратын ылғал қоры ең төменгі шегіне жетеді. Гидрологиялық жыл жауын-шашын мен ағынды арасындағы сәйкестікті жақсарту үшін қолданылады. Өйткені күнтізбелік жыл есебіндегі су ағындысы мен жауыншашынды мезгіл бір-біріне сәйкес келе бермейді. Күнтізбелік жылдың соңына қарай жауған жауын-шашын осы жылы емес, келесі жылдың көктемінде ғана ағындыға айналады. Гидрологиялық жыл - су айналымының толық жылдық гидрологиялық циклі аяқталатын, арнайы таңдап алынған үздіксіз он екі айлық кезең. Қоңыржай климат жағдайында Гидрологиялық жылдың басы шартты түрде жылдан-жылға өтетін судың қоры аз болатын кез 1 қазанда немесе 1 қарашада қабылданады; қысқы жарты жыл — казаннан (қарашадан) наурызға (сәуірге дейін), жазғы жарты жыл - сәуірден (мамырдан) қыркүйекке (қазанға) дейін болады.   

