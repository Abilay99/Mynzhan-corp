Емелев Лука Потапович (1894, Омбы - 1919, Верный) - қоғам қайраткері, Жетісуда Кеңес өкіметін орнатуға белсене қатысушы. Балалық шағы Жаркентте өткен. 1915 ж. патша армиясына алынып, Ташкентте әскери мектепте оқыды. 1917 ж. Верный қаласын билеуші Уақытша үкімет пен контрреволюциялық казак-орыс өкілдеріне қарсы күрес ұйымдастырды. 1918 ж. 3-наурызда Верныйдағы революциялық төңкеріс ісіне қатысты. 1918 ж. 25 наурызда Жетісу социалистік 1-Қызыл гвардия полкінің командирі болып тағайындалды. Азамат соғысының бас кезінде солтүстік Жетісу майданының әскери комиссары, кейіннен командашысы болды. Ақсу өзені маңындағы Абакумовка селосының түбінде болған ұрыста ауыр жараланып, қаза тапты. Алматы қаласында оған ескерткіш орнатылған.     

