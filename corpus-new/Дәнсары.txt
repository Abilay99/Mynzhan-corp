       Дәнсары  – Ұлы Жыланшық өзені алабындағы тұйық көл.  Қарағанды облысындағы Ұлытау ауданының қиыр батысында, Байқоңыр аулының солтүстік-батысына қарай 100 км жерде орналасқан. Абсолюттік биіктігі 157 м.  Аумағы 9,6 км, ұзындығы 6,9 км, ең терең жері 1,5 м, су жиналатын алабы 468 км. Көл ағынсыз, солтүстік-шығысынан (Сарын тауынан) жазда тартылып, қарасуларға бөлініп қалатын Қайдағұл өзені құяды. Қар және жер асты суларымен толығып, көктемде Шөміш көлімен ұласады. Қарашаның ортасында суы қатып, сәуірдің ортасында мұзы ериді. Ақ және боз жусан, қылқан селеу, т.б. шөптер өсетін жағалауы жайылым ретінде пайдаланылады. 

