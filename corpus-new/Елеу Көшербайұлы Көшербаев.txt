Елеу Көшербайұлы Көшербаев (18 наурыз 1929 жыл, Арал ауданы Қызылорда облысы – 14 мамыр 1993 жыл, Алматы қаласы) – мемлекет және қоғам қайраткері.  Қызылорда педагогика институтын (Қорқыт Ата атындағы Қызылорда мемлекеттік университеті) бітірген (1950). Еңбек жолын Ақшелек бастауыш мектебінде мұғалім, оқу ісінің меңгерушісі болып бастаған.  1950 – 60 жылдары Қазалы ауданындағы Октябрь орта мектебінің директоры, аудандық партия комитетінің насихат және үгіт бөлімінің меңгерушісі, кейіннен «Социалистік жол» аудандық газетінің редакторы қызметтерін атқарған.  1960 – 75 жылдары СОКП жанындағы жоғары партия мектебін бітірген соң, Қазалы, Сырдария аудандық партия комитеттерінің 2-хатшысы, Тереңөзек, Сырдария ауданының атқару комитеттерінің төрағасы, облыстық атқару комитеті төрағасының орынбасары болды.  1975 – 91 жылдары Қармақшы, Қазалы аудандық партия комитеттерінің 1-хатшысы қызметін атқарған. Ленин, Октябрь революциясы, үш мәрте Еңбек Қызыл Ту ордендері, бірнеше медальдармен марапатталған. Қармақшы, Қазалы аудандарының өмірінен сыр шертетін «Өндіріс ұйытқысы» және «Серпін» кітаптарын жазған.  

