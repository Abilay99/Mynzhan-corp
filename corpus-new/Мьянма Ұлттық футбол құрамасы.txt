Мьянма Ұлттық футбол құрамасы — Халықаралық жарыстарда Мьянманың намысын қорғайтын ұлттық құрама. 1989 жылға дейін "Бирма" деп аталған. Басқарушы ұйым — Мьянма Футбол Федерациясы. Әзірше әлем чемпионатына қатыспаған. Азия кубогының финалдық кезеңінде бір рет ойнады, 1968 жылы Иранда өткен турнирде екінші орынға ие болды. Турнирге бес құрама қатысты да, өзара бір реттен ойнап шықты. Бирма құрамасы әуелі Тайваньмен 1:1 есебімен тең ойнады. Екінші турда 1:0 есебімен сол кездегі күшті құрамалардың бірі Израильді тізе бүктірді. Үшінші турда алаң иелерімен ойнап, есеп 1:1 боп тұрғанда екі гол жіберіп алып, 3:1 есебімен тізе бүкті, осы нәтижеден соң Иран соңғы тур нәтижесіне қарамай Азия чемпионы атанды.  Соңғы турда бирмалықтарға Иран көмектесті, Израильді  ұтып (4:1), олардың екінші орында тұрақтап қалу мүмкіндігін азайтты. Бирмалықтар өз кезегінде Гонконгты 2:0 есебімен ұтып, күміс жүлдеге қол жеткізді. Осыдан соң құрама қайтадан Азия кубогының финалдық кезеңіне қатысқан жоқ. Құрама бұдан бөлек Оңтүстік Шығыс Азия ойындарына қатысып тұрады, бірақ ол жарыста 1-раундтан асқан емес. 

