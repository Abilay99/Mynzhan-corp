УЕФА Чемпиондар Лигасы 2013/14 — УЕФА Чемпиондар Лигасының 22-ші, УЕФА Чемпиондар Кубогының 59-шы маусымы. Финалдық ойын 2014 жылы 24 мамырда Португалияның Лиссабон қаласында өтті. Финалда Мадридтің қос клубы "Реал" мен "Атлетико" өзара кездесіп, негізгі уақыт  1:1 есебімен тең аяқталды да, қосымша таймдарда үш доп соққан "Реал" футболшылары 4:1 есебімен жеңіске жетті. Бірінші раундта рейтингі төмен қауымдастық өкілдері өзара сынға түсті. Бірінші ойында 2 шілдеде, қарымта матчтар 9 шілдеде ойналды. Екінші раундта 17-49 орындағы қауымдастық өкілдері (Лихтенштейннен басқа) мен бірінші раунд жеңімпаздары ойнады. Кездесулер 16-17 және 23-24 шілде күндері өтті. Үшінші раундта 14-16 орындағы қауымдастықтың чемпиондары жарысқа қосылды. Сондай-ақ 7-15 орындағы қауымдастықтардың күміс жүлдегерлері, 6 орындағы қауымдастықтың қола жүлдегері және екінші раундтың жеңімпаздары сынға түсті. Кездесулер 30-31 шілде және 6-7 тамыз күндері өтті. Үшінші раундта жеңіске жеткен Украинаның "Металлисі" Украина чемпионатында келісілген ойын үшін айыпталып, жеңісің жоққа шығарылды да, плей-офф кезеңіне оның қарсыласы Грекия клубы ПАОК өтті. Плей-офф ойындары 20-21 және 27-28 тамыз күндері ойналды. 

