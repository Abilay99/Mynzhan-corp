Ана Селия де Армас Касо (ис. Ana Celia de Armas Caso, 1988 ж.30 сәуірде туған) — кубалық актриса. Ана де Армас Гаванада (Куба) туып-өсті (Санта-Крус-дель-Норте). Ол 12 жасында актриса болуды ұйғарады да Куба Ұлттық Театр мектебіне оқуға түседі. Де Армас өзінің актерлік дебютін 2006 жылы Алекс Гонсалес басты рөлде ойнаған Una rosa de Francia фильмінде Мари рөлін сомдау арқылы жасады. 18 жасында ол Испанияға көшіп келді. Оның алғашқы ірі телевизиялық жетістігі El Internado деген испан сериалы болатын, мұнда ол бас кейіпкер Каролина Леаль рөлін ойнайды. Сериал 2007 жылы Antena 3 телеарнасында көрсетілді. Әрі қарай ол өз мансабын Mentiras gordas (2009) фильмінде, Hispania, la leyenda (2010-2012) сериалында және Blind Alley (2011) фильмінде түсу арқылы жалғастырды. 2014 жылы де Армас Лос Анжелеске көшіп келді. Ол Por un puñado de besos фильмінде көрінді. 2015 жылы Киану Ривзбен бірге Knock Knock фильмінде, кейін онымен бірге тағы да 2016 жылы Exposed фильмінде басты рөлдердің бірін сомдайды. Де Армастың өзінің айтуы бойынша, 2016 жылы Каннда тұсаукесері болған Hands of Stone (Роберт Де Ниро басты рөлде) фильмінің режиссері Джонатан Якубович оған оның алғашқы халықаралық рөлін беру арқылы "жолын ашып берді". 2016 жылы  Hands of Stone-мен қатар Тодд Филлипстің Соғыс төбеттерінде америкалық үкіметке қару-жарақ сататын Майлз Теллердің кейіпкерінің әйелін ойнау арқылы маңызды рөлге ие болды.  2017 жылы ол Overdrive деген француз экшн-триллерінде пайда болды, онда ол Скотт Иствудтың құрбысын ойнады. Бұл фильмде оның кейіпкері мейірімсіз шонжардың көліктерін ұрлау туралы Скоттың жымысқы жоспарына көмектеседі. Сол жылы Ана де Армас Денис Вильневтің Жүзбен жүгіруші 2049 фильмінде Райан Гослингпен бірге Джой деген голографиялық компьютер бағдарламасының рөлін ойнау арқылы көрінеді. Оның бұл фильмдегі рөлі көптеген мақтауларға ие болды. Де Армас 2011 мен 2013 жыл аралығында испан актері Марк Клотетпен тұрмыста болды. 

