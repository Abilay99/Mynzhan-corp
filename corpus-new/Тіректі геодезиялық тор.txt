Тіректі геодезиялық тор – жер бетінде топографиялық түсірімдер мен геодезиялық өлшеулер жүргізу негізінде тірек пунктінің қызметін атқаратын нүктелер жүйесі. Тіректі геодезиялық тор пландық немесе биіктіктік болып ажыратылады. Пландық тіректі геодезиялық тор триангуляция (немесе полигонометрия) тәсілімен жасалады. Олардағы пункттердің өзара орналасу қалпы геодезиялық координаттармен (көбінесе тікбұрышты координаттармен) анықталады. Ал биіктіктік тіректі геодезиялық тор (нивелирлік тор) геометриялық нивелирлеу тәсілімен жасалады. Мұның көмегімен пункттердің теңіз деңгейінен бастап есептелген биіктіктері анықталады. Тіректі геодезиялық тордың топографиялық карталар жасау, Жердің пішінін және оның мөлшерін анықтау үшін маңызы зор.  

