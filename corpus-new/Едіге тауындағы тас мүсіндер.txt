Едіге тауындағы тас мүсіндер - Ұлытау төңірегіндегі  тарихи екі дәуірді қамтитын тас мүміндер тобы. Қарағанды обл. Ұлытау сілемі, Едіге тауының  етегіндегі Қорғантас ауылынан оңтүстікке қарай 5 км жерде орналасқан. 1946-60 жылдарда Орталық Қазақстан археологиялық экспедициясы зерттеген. Мұндағы 12 ғұрыптық  қоршаулар мен обалар солтүстіктен оңтүстікке дейін тізбектеле салынған. Түркі қағанат заманының (6-7 ғ.) ескерткіштері  әдеттегідей қырынан қойылған  үлкен тақташалардан  төртбұрыш немесе  шаршы түрінде жасалған.  Бұлардың кішілерінің  аумагы 1.8х2 м, үлкендері 5.9х6 м-дей. Бетімен күншығысқа қараған тас мүсіндер  қоршаулардың шығыс іргесінде тұр, одан әрі  балбалдар тізбегі жалғасады. Ең кіші тізбектің ұзындығы 5м, ең  үлкені 250 м-ге жетеді. Қыпшақ кезеңіне жататын  ескерткіштер (8 – 13 ғасырлар) қоршау емес, тастан үйілген обалар  түрінде  қаланған және бұлардың балбалдар тізбегі жоқ. Мүсіндер қиратылып, бүлінген. 2 мүсін жақсырақ сақталаған.  Биіктігі 180 см, ені 28 см, қалыңдығы 22 см. Мүсінде ұзын мұрты, үлкен дөңгелек көзді, отра жастағы ер адамның бейнесі айқын бедерленген. Биіктігі 140см, ені 32 см 5-мүсін қыпшақ заманына жатады. Бұл, әсіресе,  адам бейнесінің толық түсірілмеуінен байқалады.  Тас мүсін орнату дәстүрінің қыпшақ кезеңіне қарай әлсіреуі сол кездегі қоғам дамуына, ең алдымен ислам дінінің нығаюына байланысты болған.  

