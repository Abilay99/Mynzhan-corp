Дмитрий Константинович Чернов (20 қазан 1839, Петербург - 02 қаңтар 1921, Ялта) - орыс металлургы, металл тану және болатты термиялық өңдеу теориясының негізін салушы. Петербург тәжірбиелік технология институтын бітірген (1858). 1889 жылдан Петербургтегі Михайловск артиллерия училищесінің профессоры. Ол 1868 жылы қатты күйдегі  болаттың фазалық ауысуының (қыздырғанда және суығанда) кризистік температурасын анықтады. Осы ашылған жаңалық металл жөніндегі ілімнің теориялық негізі болды. Чернов болат құрылмының түзілуі және оған қажетті қасиет беру кезінде шешуші рөлді  термиялық өңдеу (бұрын шыңдау деп саналған) атқаратынын дәлелдеп берді. Сонымен бірге ол болатты термиялық өңдеу кезіндегі оның құрылымы мен қаисеттері арасындағы өзара байланысын ашты. 1878 жылы алғаш рет болат құйманың кристалдану теориясын тұжырымдады.  Чернов - болатты салқындай пластикалық деформациялау теориясын алғашқы зерттеушілердің бірі (1884). "Болат құю ісі" атты ғылыми еңбектің авторы (1891). 

