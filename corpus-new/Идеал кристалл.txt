Идеал кристалл – 1) қандай да бір құрылымдық ақаулары (бос қуыстар, қоспа атомдар, дислокация, т.б.) болмайтын, өзінің барлық көлемінде жетілген үш өлшемді периодты торы бар кристалл. “Идеал кристалл” ұғымы кристаллографияда және қатты дене теориясында кеңінен қолданылады. Ал реал (нақты) кристалдардың аздаған мөлшерде ақаулары (торы бар термодинамикалық күйде тұрған) болады. Құрылымы бойынша идеал кристаллға бәрінен де дислокациясы болмайтын кристалдар (Sі, Ge) мен қыл сым, ине тәрізді ұзынша созылған кристалдар жуық келеді; 2) физикалық тұрғыдан жақтары тепе-тең бірдей дамыған, жетілген пішіні бар кристалл.  

