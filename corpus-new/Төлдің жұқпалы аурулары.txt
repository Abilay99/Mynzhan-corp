Төлдің жұқпалы аурулары, ішек-асқазан, тыныс алу жолдарының, буындарының қабынуы немесе зақымдануы, тері аурулары, т.б. түрлерде кездеседі. Төлдің жұқпалы ауруларының колибактериоз, стрептококкоз, қылау, қозының анаэробтық дизентериясы, т.б. түрлері бар.  Колибактериозбен жаңа туған бұзау, қозы, құлын және бота ауырады, жедел өтетін жұқпалы ауру.  Стрептококкоз – үй жануарлары, терісі бағалы аңдар төлдерінің жұқпалы ауруы. Бұл аурумен көбінесе бұзау мен қозы ауырады, құлын мен торай өте сирек шалдығады. Жедел өткенде буыны ауырады, жеделдеу және созылмалы түрінде өкпе және ішек аурулары байқалады.  Қылау (сальмонеллез). Бұзау, құлын, торай және балапан денесінің қызуын көтеріп, асқазан мен ішекті қабындыратын жұқпалы ауру. Ауру асқынған кезде төлдің өкпесін қабындырады. Қозының анаэробтық дизентериясы немесе қозының қан тышқақ ауруы. Жаңа туған және 10 күннен аспаған қозылар мен лақтарда жедел өтетін жұқпалы ауру. Ауру пайда болған отарда қозының 40 – 50%-ы шығынға ұшырайды.   Қазақ энциклопедиясы, 8 том. 

