Шәймерден Бейсенбайұлы Бектұрғанов (1896, бұрынғы Ақмола губерниясы, Петропавл уезі, Мамлют ауылы – 1938) – қайраткер, саяси қуғын-сүргін құрбаны. 1911 жылы Белое селосындағы 2 сыныптық мектепті бітірген. 1-дүниежүзілік соғысқа қатысқан. Азамат соғысы кезінде партизан жасағының құрамында ақтарға қарсы күресті. 1919 – 23 жылдары Мамлютка селолық кеңесінің төрағасы және болыстық атқару коммитетінің хатшысы, 1923 – 25 жылдары Төңкеріс ауданында болыстық коммитеттің хатшысы, Петропавл уездік партия коммитеті ұйымдастыру бөлімінің меңгерушісі болды. 1925 – 26 жылдары Мәскеуде партия қызметкерлерін даярлайтын курста оқып, 1926 жылы Петропавлда, 1927 – 28 жылдары Ақмолада уездік партия коммитетінің хатшысы, 1928 – 29 жылдары Сырдария губерниясы коммитетінде бөлім меңгерушісі, 1929 – 30 жылдары Адай және Қарқаралы округтік коммитеттерінде жауапты хатшы қызметтерін атқарды. 1930 – 31 жылдары марксизм-ленинизм курсының тыңдаушысы, 1931 – 33 жылдары ххМәскеуъъде Қызыл профессура институтында оқыды. 1933 – 34 жылдары Алматы Жоғары коммунистік ауыл шарушылығы мектебінің ректоры, 1934 – 37 жылдары КСРО Жоғарғы соты Қазақ бөлімінің төрағасы, Қазақ КСР-і Жоғарғы сотының төрағасы, Қазақ АКСР-і әділет халық комиссарының орынбасары болды. 1937 жылы желтоқсанда тұтқындалып, ату жазасына кесілді. 1964 жылы желтоқсанда ақталды.    

