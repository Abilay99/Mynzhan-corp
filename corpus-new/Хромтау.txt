Хромтау — қала, Ақтөбе облысы Хромтау ауданының орталығы (1967 жылдан бері). Облыс орталығы - Ақтөбе қаласынан шығысқа қарай 86 км жерде, Мұғалжар тауының солтүстік етегінде, Ойсылқара (Сарымырза) өзені бастауындағы дөңесті жерде орналасқан. Іргесі 1940 жылы Дөң хромит кен орнының игерілуіне байланысты жұмысшы кенті ретінде қаланған. Қаладағы негізгі кәсіпорындар: “Дөң кен байыту комбинаты” және “Дөң мұнайбаза” АҚ-дары. Одан басқа қалада “Керамика” АҚ, “Рахат-21”, “Сауда орталығы”, “Әділ фирмасы” ЖШС-тері, “Бек” ӨК, т.б. шағын жеке кәсіпкерліктер (“Егізбаев”, “Наурызбаев”, т.б.) жұмыс істейді. Әлеуметтік салада жалпы білім беретін 6 мектеп, 1 кәсіптік-техикалық мектеп, 3 балабақша, Кеншілер мәдениет үйі, клуб, пошта, телеграф жүйелері, 100 орындық шипажай, т.б. бар. Хромтау арқылы ресубликалық маңызы бар Қандыағаш — Алтынсарин — Жітіқара — Қостанай темір жол және Қарабұтақ — Комсомол — Денисовка — Қостанай автомобил жолы өтеді. 

