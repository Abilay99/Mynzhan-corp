УЕФА Чемпиондар Лигасының финалы 2006 — 2005/06 жылғы УЕФА Чемпиондар Лигасының шешуші ойыны. 2006 жылы 17 мамырда Францияның Сен-Дени қалашығындағы "Стад де Франс" стадионында өтіп, Испанияның "Барселонасы" Англияның "Арсеналын" 2:1 есебімен ұтты. Матч өте тартысты басталды. Ойын басталарда-ақ, "Арсенал" футболшылары жоқ дегенде екі мүмкіндікті жіберіп алды. Алма-кезек шабуылмен өтіп жатқан әдемі ойынды 18 минуттағы бір көрініс бұзды: "Арсенал" қақпашысы Йенс Леманн өзін алдап өткен Самуэль Это'Оны ережеден тыс тоқтатып, тәртіп бұзып, алаңнан қуылды. Осыдан соң басымдық "Барселона" жақта болды. Ойынның 37 минутында оң қапталдан Тьерри Анридің асырған айып добын Сол Кэмпбелл баспен ұрып торға түсірді — 0:1. Есепте алға шыққан лондондықтар қорғанысты нықтағанымен, 76 минутта каталондықтар бәрібір дегендеріне жетті. Сол қапталдан ұйымдастырылған комбинацияны Это'О сәтті аяқтады — 1:1. Алаңда осы кезде жаңбыр тіпті күшейді. Осының әсерінен қалжыраған лондондықтар екінші допты оңай жіберіп алды. Сол қанаттан Хенрик Ларссон ұрымтал тұстағы Жулиану Беллетиге пас берді. Беллетти  өте қиғаш тұрса да, қақпаға бірден бағыттады. Доп Леманның орнына шыққан қақпашы Алмунияның аяқ арасынан өтіп, қақпаға енді. Есеп — 2:1. Бұдан кейін ойын сабасына түсті. Қалған уақытта есеп өзгермеді. "Барселона" араға 14 жыл салып, турнир жеңімпазы атанды.  

