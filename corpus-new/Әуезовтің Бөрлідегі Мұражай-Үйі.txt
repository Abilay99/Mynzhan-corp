Әуезовтің Бөрлідегі Мұражай-Үйі–Мұхтар Әуезовтің туған жері Бөрлідегі Әуез әулеті қыстауында орналасқан тарихи және мәдени мекеме. Мұражай Жазушының туғанына 90 жыл толар қарсаңында (1987, қыркүйек) ашылған. ЮНЕСКО-ның шешімімен дүниежүз. ауқымда аталып өткен ұлы Жазушының туғанына 100 жыл толу салтанаты алдында (1997, қыркүйек) мұражайда қайта жабдықтау жұмыстары жүргізілді. Барлығы 1000-ға жуық экспонат бар. Оның 610-ы негізгі қорда. Мұнда Жазушының өмірі мен өскен ортасын жан-жақты көрсететін мұрағаттармен танысып, қызықтаумен бірге, ұлы суреткер мұрасы мен өміріне қатысты оқиғалар туралы түсірілген деректі фильмдерді де тамашалауға болады. Мұражай аумағында Омархан мен Нұржамалдың, Ақылбайдың, Әйгерім мен Ділдәнің кесенелері бар.  

