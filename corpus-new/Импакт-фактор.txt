Импакт-фактор (ағылш. impact – «әсер», factor – «коэффициент», «көрсеткіш») — ғылыми журналдың сандық көрсеткіші, яғни журналда жарияланған мақалаларға жасалған дереккөздік сілтемелердің орташа санын анықтайтын өлшем бірлік. Журналдың өз саласындағы салыстырмалы маңыздылығын анықтатын құрал болып табылады. Импакт-фактор 1975 жылдан бері қолданылып келеді. Қандай да бір журналдың ағымдағы жылғы импакт-факторы сол журналда алдыңғы екі жылда жарияланған мақалаларға жасалған сілтемелер санын сол жылдары жарияланған мақалалар санына бөлумен есептеледі.  

