Авангард мыс-колчедан кен орны – Ақтөбе облысының Мұғалжар тауында, Ор өзенінің сол жақ жағасында 1968 жылы ашылған мыс-колчедан кені.  Авангард мыс-колчедан кен орны гидротермалдық процестерден құрамы өзгерген диабаз-спилит жыныстарын солтүстік-батыс бағытта кесіп өтетін жарылыс зонасы бойында орналасқан. Линза формасы 10 шақты руда денелері іргелес жыныстардың тақтатастығы мен жолақтығын сәйкес болып келеді. Кен орны әлі зерттеліп, барланып бітпесе де (1969), кен қоры мен оның сапасы жоғары бағаланды.  Кен рудаларының негізгі компоненттері – мыс (1,5 – 2,5%), мырыш (1,1 – 1,5%), күкірт (15 – 40%). Олардың мыс балқыту зауыттарына жақын орналасқандықтан Авангард мыс-колчедан кен орнының халық шаруашылығында мәні зор.  

