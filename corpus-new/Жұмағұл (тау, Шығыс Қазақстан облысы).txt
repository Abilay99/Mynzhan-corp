Жұмағұл – Қалба жотасының оңтүстігіндегі тау, Сарыжал тауларының батысында. Шығыс Қазақстан облысы Жарма ауданы жерінде орналасқан. Абсолюттiк биіктігі 885 м. Солтүстік-батыстан оңтүстік-шығысқа қарай созылған таудың ұзындығы 11 км, енді жері орта тұсында (2,5 км).  Солтүстік-шығыс және оңтүстік-батыс беткейлері тіктеу, қалған беткейлері көлбеу, сай-жыралармен тілімденген.  Таудың батысымен Таңды өзені ағып өтеді. Герцин қатпарлығында пайда болған тау палеозойдың метаморфталған тау жыныстарынан түзілген.  Беткейлерінде бұта аралас бетеге, селеу, айрауық, т.б. шөптесіндер өскен. Баурайы мал жайылымына пайдаланылады.‎  

