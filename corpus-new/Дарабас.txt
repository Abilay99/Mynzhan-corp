Дарабас ,  дриада (Dryas) – раушангүлділер тұқымдасына жататын мәңгі жасыл көп жылдық бұта туысы.  Қоңыржай белдеудің арктикалық, субарктикалық және биік таулы белдеулерінде кездесетін 10 түрі белгілі. Қазақстанда Алтайда өсетін 1 түрі – аратісті дарабас бар. Сабақтары жатаған, бұтақты, кепкен сағақтары басқан. Бұтақтарының ұшында жапырақтары және гүл сағақтары жетіледі. Жапырақтары қарапайым, етті, үстіңгі жағы жылтыр, астыңғы беті түкті. Гүлдері ірі, дара, ақ түсті, сирек сары болады. Аталығы мен аналығының саны көп болады. Жәндіктер арқылы тозаңданады, тұқымынан (олар желмен таралады) көбейеді. Маусым – тамыз айларында гүлдеп, жемістенеді. Дарабастың жапырағында витамин мен илік заттар көп болады. Сондықтан Алтайда өсімдіктің жапырағын шай орнына пайдаланады және асқазан-ішек жолдары ауырғанда қайнатып тұнбасын ішеді. 

