Музыка музейлері, Музыка мұражайлары – музыка мәдениетінің тарихи ескерткіштерін жинау, сақтау, оны зерттеу және насихаттау ісін жүзеге асыратын мекемелер. Музыка музейлерінің екі түрі бар. Ол – музыка аспаптарының музейі және мемориалдық музейлер. Музыка аспаптарын жүйелі түрде жинау 16 – 17 ғ-ларда (Флоренция қаласындағы Ф.Медичи музыка аспаптарының коллекциясы) басталды. 1795 ж. Францияның ұлттық конвенті Париж консерваториясының жанынан музыка аспаптарының музейін ұйымдастыру туралы қаулы шығарды. 19 ғасырдың 2-жартысынан, Брюссельде, Лондонда, Санкт-Петербургте, Берлинде, Прагада, Венада, Нью-Йоркте, т.б. қалалардың музейлерінде музыка аспаптарының ірі колекциялары жинақталды. Ресейде музыка аспаптарын жинау 18 ғ-дан басталды. 1902 ж. Санкт-Петербург қаласында Сарай оркестрінің музейі ұйымдастырылды. Мемориалдық музыка музейлері ұлы композиторлар тұрған үйлерде (В.А. Моцарттың Зальцбургтегі, Л.Бетховеннің Бонндағы, Ф.Листтің Веймар мен Будапештегі, П.И. Чайковскийдің Клиндегі музей үйлері, т.б.) орналасты. Қазақстанда халық музыка аспаптары музейі (1980, Алматы) бар.  

