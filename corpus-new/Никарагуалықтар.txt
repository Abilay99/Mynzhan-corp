Үлгі:Infobox Ethnic group Никарагуалықтар, никарагуэнсес – Никарагуаның негізгі тұрғындары. Сонымен бірге Коста-Рика, АҚШ, Панама, тағы басқа елдерде тұрады. Жалпы саны 3,6 млн-дай (Никарагуаның өзінде 3,4 млн.). Антропологиялық жағынан әр текті. Никарагуалықтардың 85 – 90%-ы үндіс-еуропалық-африкалық метистер, қалғандары түп негізі испаниялық креолдар. Испан тілінің жергілікті диалектісінде сөйлейді, ағылшын тілі де тараған. Көпшілігі – католиктер, елдің шығыс бөлігінің ағылшын тілді тұрғындары – протестанттар. Еуропалықтар келместен бұрын Никарагуа аумағын үндістердің макро-чибча шоғырына енетін тайпалар мекендеді. 16 ғасырдың 1-ширегінде Никарагуаға Испаниядан отаршылдар келе бастады (қ. Никарагуа). 17 – 18 ғасырларда плантацияларда жұмыс істеу үшін елге африкалық құлдар әкелінді. 18 – 19 ғасырларда негрлер жергілікті тұрғындармен толық араласып кетті, үндістер де өздерінің мәдени ерекшеліктерінен айырылып, испан тілінде сөйлеуге көшті. 1894 жылға дейін елдің шығысындағы ағылшын отары болған үндіс тайпалары өздерінің этномәдени ерекшеліктерін сақтаса да, кейбіреулері ағылшын тілінде сөйлей бастады. Материалдық мәдениеті мексикалықтардың мәдениетіне жақын. Дәстүрлі мерекелік тағамдары – накатамаль (жүгері ұнынан тауық еті мен көкөніс қосып пісірілген самса). Негізгі мейрамдары – карнавал.  

