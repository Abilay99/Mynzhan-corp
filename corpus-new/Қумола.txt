Қумола - Қалмаққырылған алабындағы өзен. Ұзындығы 112 км.  Қарағанды облысы  Ұлытау ауданы жеріндегі өзен. Қумола ауылынан солтүстікке 6 км жердегі Ақжал тауының беткейіндегі бұлақтар суының қосылуынан түзіледі, Қалмаққырылған өзеніне оң жағынан құяды.  Жағасы тік жарлы, ирелең, аңғары кең. Көктемгі еріген қар және жер асты суымен толысады. Сәуірде тасиды, жаздың ыстық айларында жекеленген карасуларға бөлініп қалады. Ірі салалары: Сарыбұлақ, Қойгелді, Кішкенесай, Ащылысай. Өзен алабында жайылымдық жерлер, мал қыстаулары бар. Өзен суы ауыз суға және мал суаруға пайдаланылады. 

