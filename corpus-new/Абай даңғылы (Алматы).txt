Абай даңғылы — Алматы қаласының Әуезов, Бостандық, Медеу, Алмалы аудандарында орналасқан даңғыл. Даңғыл — шығыстан батысқа қарай, Достық даңғылынан Момышұлы көшесіне дейінгі аралықта созылып жатқан қаланың басты магистральдарының бірі. Даңғыл екі бағытты жол болып есептеледі, екі бағыттың ортасын ағаш, гүл, газон көмкерген алаңқай бөліп жатыр. Даңғылдың ұзындығы - 9400 метр. Абай даңғылы бойында республикадағы ең ірі кітапхана — Қазақстан Республикасының ұлттық кітапханасы орналасқан. Даңғылға қазақтың ұлы ақыны, философ, қазақ жазба әдебиетінің негізін салушы Абай Құнанбайұлының есімі берілген.Бұрынғы атаулары: Арычная көшесі, Мичурин көшесі. 

