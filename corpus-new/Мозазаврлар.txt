Мозазаврлар (лат. Mosasauridae) - жойылып кеткен алып теңіз кесірткелер тұқымдасы. Мезозой дәуірінің бор кезеңінде тіршілік еткен. Бірнеше түрлері анықталған. Оның ішінде ең ірі туысы – тилозавр (Tуlosaurus). Денесінің ұзындығы 12 метрге дейін жеткен. Жақ сүйектері мықты, бас қаңқасы ұзын (1 метрден астам). Жоғарғы жағында 14 ұшы үшкір, эмаль қабаттарымен қапталған ірі тістері, 130-ға жуық омыртқа (оның 13-ке жуығы мойын, 20 – 30 арқа және 80-нен астам құйрық омыртқа) болған. Аяқтарының саусақтары жарғақ тәріздес, жалпақ. Негізінен балықтармен, кейбір түрлері моллюскі, тікентерілілер, т.б. омыртқасыз жануарлар қоректенген. Бұлардың сүйектері Еуропа, Азия, Африка және Солтүстік Америка құрлықтарынан, ал Қазақстанда Қостанай облысының Приозерный карьерінен табылған.   

