Рысқұлов — Алматы облысы Талғар ауданындағы ауыл, Алатау ауылдық округі құрамында.  Аудан орталығы -  Талғар қаласынан шығысқа карай 7 км-дей жерде, Іле Алатауының солтүстік бөктерінде, Жұман тауының баурайында, әр түрлі астық тұқымдасты шалғынды шөп өскен қара топырақты тауаралық қоңыржай ылғалды агроклиматтық белдемде орналасқан. Ауылдың төңірегін Іле Алатауының жеміс ағаштары, шырша, емен, үйеңкі, қарағай, кайың, т.б. ағаштар көмкерген. Ауыл 1975-97 жылдары Тұрар Рысқұлов атындағы бау-бакша өciрумен айналысатын ұжымшардың орталығы болды. Оның негізінде 1997 жылдан Рысқұловта ЖШС жене шаруа қожалықтары құрылды. Орта мектеп, клуб, кітапхана, фельдшер-акушерлік пункт, т.б. мекемелер бар. Тұрғындары басқа елді мекендермен автомобиль жолы арқылы катынасады.  

