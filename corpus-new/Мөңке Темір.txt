Мөңке Темір  (1266 – 1282ж.ж) – Алтын Орданың ханы, Бату ханның немересі. Оның алдында болған Берке хан ел билеудегі кейбір мәселелерде Қарақорымдағы Құбылай ханмен санасуға мәжбүр болды. Ал Мөңке Темір билікке келісімен Жошы ұлысының саяси тәуелсіздігі толық қамтамасыз етіліп, Мөңке Темір есімі жазылған алғашқы теңгелер шығарыла бастады. Мөңке Темір орыс князьдеріне өз қолынан жарлық беріп, батыс аймақта тыныштық орнатты. Үгедейдің немересі ‘‘Хайдумен’’ одақтасып, 1269 ж. Талас өзені бойында өткен құрылтайда Жошы, Шағатай, Үгедей ұлыстары арасындағы алауыздықты тоқтатуға ықпал етті. Мөңке Темір Алтын Орданы бір орталықтан басқарылатын аса күшті мемлекетке айналдырды. Ел астанасы Сарай қаласы тез үлкейіп, мемлекеттің саяси, сауда, мәдени орталығына айналды. Кавказ, Қырым, Еділ, Сырдария бойындағы қалалар жедел өркендей бастады. Сирия, Египет, Батыс Еуропа елдерімен тығыз байланыс орнатылды.   

