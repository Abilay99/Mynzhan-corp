Иданфирс (б.з.б. 516 ж.) – сақ тайпаларының билеушісі, қолбасшы. Түркі тілінде Иданфирс ерекше, әйгілі, аса қабілетті дегенді білдіреді. Геродот Иданфирстің әкесі Саули (Савлий) немере туысы Анахарсисты ежелгі гректердің салт-дәстүрін сақтар арасында енгізбек болған әрекеті үшін садақпен атып өлтірген деп жазады. Иданфирстің  Дарий І-нің сақ даласына жасаған жорығы тұсындағы ерлігі жөнінде ежелгі грек, көне парсы, араб елдерінің жазбаларында айтылады. Геродот өз еңбегінде Иданфирс пен Дарий І-нің кездескендегі тілдесуін әсерлі етіп баяндай отырып, сақ қолбасшысынан Дарий І-нің де қашып құтылғанын жазады.   

