Бірлестік — Ақмола облысы Зеренді ауданындағы кент, Сейфуллин ауылдық округі құрамында. Аудан орталығы — Зеренді ауылынан солтүстік-батысқа қарай 80 км жерде, Көкшетау қыратының солтүстік бөктерінде, селеу аралас әр түрлі шөп өскен қара топырақты дала белдемінде орналасқан. Тұрғыны 648 адам (2009). Іргесі 1930 жылы “Бірлестік” ұжымшарын ұйымдастыруға байланысты қаланды. 1978 жылы жанынан уран кен орны ашылып, соның негізінде кентке айналды. Бірлестікте геологиялық барлау экспедициясы жұмыс істейді. Орта мектеп, клуб, аурухана бар. Тұрғындары аудан орталықтармен және басқа елді мекендермен автомобиль жолы арқылы қатынасады. 

