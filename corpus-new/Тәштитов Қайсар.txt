Тәштитов Қайсар (5.10. 1904, қазіргі Ақмола облысы Қорғалжын ауданы – 25.2.1938, Алматы) – Қазақстан жастар қозғалысының жетекшісі. Петропавлдағы орыс-қазақ мектебін (1920), губернаторлық партия-кеңес мектебін (1924), Мәскеудегі Свердлов атындағы коммунистік университетті (1930) бітірген. 1919 – 1930 жылы жұмысшы, курсант, оқытушы, комсомол қызметкері, Ақмола, Ақтөбе губернаторлық комсомол комитеттерінде бөлім меңгерушісі, 1-хатшы болды. 1930 – 1931 жылдары БК(б)П Қазақ өлкелік комитетінің Қызылорда округтік партия комитетінің насихат және үгіт бөлімінің меңгерушісі, Қарсақпай аудан партия комитетінің хатшысы, 1931 – 1933 жылдары Қазақ АКСР-і Халық ағарту комиссарының орынбасары, Қазалы ауданы партия к-тінің хатшысы, 1933 – 1937 жылдары Қазақстан комсомолының 1-хатшысы қызметтерін атқарды. 1937 жылы қазан айында “халық жауы” ретінде тұтқындалып, саяси қуғын-сүргін құрбаны болды. КСРО Жоғарғы соты әскери алқасының 1957 жылғы 4 сәуірдегі шешімімен ақталды.  

