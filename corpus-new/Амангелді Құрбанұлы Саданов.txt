Амангелді Құрбанұлы Саданов (28 мамыр 1951 жылы, Қызылорда облысы, Жаңақорған ауданы, Талап ауылында туған) — ғалым. Биололгия ғылымдарының докторы, профессор. Қазақстанның еңбек сіңірген қайраткері (2012). ҚР Микробиология және вирусология ғылыми институтының бас директоры. Қызылорда педагогикалық институтын (қазіргі Қызылорда мемлекеттік университеті) бітірген (1979). 1982 – 94 жылдары ҚР ҰҒА Микробиология және вирусология институтында ғылыми қызметкер, микробиология лабораторияның меңгерушісі. 1994 – 2002 жылдары ҚазҰАУ-де экология кафедрасының меңгерушісі, 2002 – 04 жылдары ҚР ұлттық биотехнологиялық орталық директорының ғылыми істер жөніндегі орынбасары қызметтерін атқарған. 2004 жылдан ҚР БЖҒМ «Биологиялық зерттеулер орталығы» республикалық мемлекеттік кәсіпорындарының бас директоры. Ғылыми еңбектері күріш өсіру алқаптарында топырақтың құнарлылығын арттыру; қарашіріктің биологиялық түзілуі мен ыдырау механизмдерін зерттеуге арналған. Зерттеу нәтижелері Жаңақорған ауданы «Түгіскен» және «Задария» кеңшарларының егістіктерінде жүргізіліп,  мол өнім алған. 200-ден аса ғылыми еңбектің авторы, оның ішінде 7 монография, 3 оқулық, т.б. бар.  

