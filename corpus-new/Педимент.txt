Педимент (ағылш. pediment - баурай) — таулар мен қыраттардың құлама беткейлерінде, олардан алыстаған сайын баяу төмендеп жайпақталған сәл еңіс (3— 5°), шамалы шымдалған түпкі тау жыныстарының үстінде қалыптасқан жазықтар. Горизонталь бағытта шегіну арқылы қалыптасады. Жер қыртысының мобильді аймақтарында денудациялық цикл тектоникалық көтерілулермен үзілген жағдайларда кейде баспалдақты педименттер қалыптасады. Педимент аридтік және жартылай аридтік аймақтарға тән, мұнда олардың ені кейде он шақты км-ге жетеді (мысалы, Африка мен Солтүстік Американың шөлді аймақтарында). Педименттену процесі педипленнің түзілуіне апарып соғады.  

