 Басқа мағыналар үшін Қошқарбай деген бетті қараңыз. Қошқарбай — Қарағанды облысы Шет ауданындағы ауыл, Нұраталды ауылдық округі орталығы.  Аудан орталығы – Ақсу-Аюлы ауылынан солтүстікке қарай 40 км жерде, Талды өзенінің оң аңғарында, Астана-Алматы автожолдары бойында орналасқан. Жергілікті тұрғындар саны 1999 жылы 918 адам (455 еркек және 463 әйел) болса, 2009 жылы 819 адамды (410 еркек және 409 әйел) құрады. Іргесі 1931 жылы Нұраталды кеңшары болып құрылды. 1930–97 жылдары сүт өндіретін Нұраталды кеңшарының орталығы болып келді. Оның негізінде 1997 жылы Қошқарбайда және округтегі Аққияқ, Ақсу, Қызылқой, Шопа ауылдарында шаруа қожалықтары құрылды. Кеңшардың негізінде 103 шаруа қожалығы құрылған (2006).   Шаруашылықтың мамандандырылған негізгі бағыттары – сүтті ірі қара өсіру, қосымша саласы - егін шаруашылығы. Жерінің жалпы ауданы 109 мың га.  Округтің елді мекендерінде 4 мектеп, 2 клуб, кітапхана, отбасылық дәрігерлік амбулатория, ФАП бар.   Ұлы Отан соғысында Даңқ Орденінің толық иегері атанған Ботай Байзақов тұрып еңбек етті. Оның атында көше бар. Ауыл басқа елді мекендермен автомобиль жолдары арқылы байланысады. Ең жақын Қарамұрын т.ж. станциясы 45 км жерде. 

