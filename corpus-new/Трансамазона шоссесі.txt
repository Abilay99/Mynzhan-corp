ТРАНСАМАЗОНА ШОССЕСІ, оңтүстік Американың ең ұзын көлік магистралі. Бразилия жерімен өтеді. Жалпы ұзындығы 4400 км. Жуан-Песоа қаласынан (Бразилияның солтүстік-шығыс бөлігінде) басталып, Амазона алабының тропикті ормандарын кесіп өтіп, Боливия және Перу мемлекеттерінің шекарасына таяу жерге жетеді. Шоссе Амазона ойпатын игеру мақсатында 1970 – 1974 жылы салынды. Жолдың екі жағында ені 20 км-лік өңір игеріліп, әр 100 км сайын елді мекендер салынған. Елдің батысындағы Амазона аймағын теңіз порттарымен байланыстырады.   

