Сұлутөр — Жамбыл облысы Қордай ауданындағы ауыл, Сұлуторы ауылдық округі орталығы.  Аудан орталығы – Қордай ауылынан солтүстік-шығысқа қарай 44 км-дей жерде, Кіндіктас тауының қиыр шығыс бөлігінде, бұта аралас, сұлыбас, бетеге, тағы басқа әр түрлі шалғын шөптер өскен, қоңыр, қызғылт қоңыр топырақты тау баурайының әсем аңғарында орналасқан.  Ауыл 1992 жылы дейін "Малоархангельское" деп аталып келген. 1954-1997 жылы қой өсіретін «Қызыл Октябрь» ұжымшарының орталығы болып келді. Оның негізінде Сұлутөрде 1997 жылдан «Сұлутөр» ЖШС-і және бірнеше шаруа қожалықтары құрылды.  Орта мектеп, клуб, кітапхана, фельдшерлік-акушерлік пункт, тағы басқа мекемелер бар.   

