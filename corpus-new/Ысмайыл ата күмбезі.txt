Ысмайыл ата күмбезі – сәулет өнері ескерткіші. Қазіргі Түркістан облысының Қазығұрт ауданындағы Тұрбат а-нда орналасқан. Ы. а. к-нің құрылысы (15 ғ-да) күйдірілген кірпіштен өрілген, сырты сыланбаған. 3 жағынан төрт бұрышты бөлмелер – сағаналар жапсарласа салынған. Дулыға пішіндес аркалы порталының биікт. 5,56 м, есік қуысы төрт бұрышты, тереңд. 1,8 м. Маңдайшасында ғаныш ерітіндісімен араб тілінде жазылған сөздер бар. Ескерткіш қос қабатты күмбезбен жабылған; ішінен араб өрнегіндегі сылақ ізі байқалады. 

