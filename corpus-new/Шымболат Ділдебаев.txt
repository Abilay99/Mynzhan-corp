ДІЛДЕБАЕВ Шымболат (22.4.1937, Шиелі ауданы М.Шоқай ауылы – 1998, Қарағанды облысы Сәтбаев қаласы) – әнші, термеші. Қазақ КСР-інің еңбек сіңірген мәдениет қызметкері (1991). Еңбек жолын Жезқазған кен металлургия комбинатының 46-шахтасында жұмысшы болудан бастаған. 1974 жылы «Байқоңыр» кинотеатрының директоры, 1975 жылдан «Арман» халықтық ән-би ансамблін ұйымдастырушылардың бірі болды. Ділдебаев ақындық өнерімен танылып, көбінесе халық жырларын орындаған. «Шындық», «Оңашада», «Тынымсыз шақ», «Тәуелсіз ел Қазақстан», т.б. төл туындылары бар. Сәтбаев қаласының Кеншілер сарайына Ділдебаев есімі берілді (1999). Шиелі ауданының құрметті азаматы.  

