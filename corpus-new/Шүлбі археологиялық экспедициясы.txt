Шүлбі археологиялық экспедициясы, Шульба СЭС құрылысы басталар кезде далалық зерттеулер жүргізген. Оған 1977, 1980, 1982 жылдары А.Г.Максимова, 1981, 1983 жылдары С.М.Ақынжанов жетекшілік еткен. Әрбір далалық маусымда түрлі дәуірлерді зерттейтін 3–4 отряд жасақтаған.  Шүлбі археологиялық экспедициясы тас дәуірі, петроглифтер, қола және темір, орта ғасырлар тарихи-мәдени кезеңдерінің нысандарын зерттеумен шұғылданған. Әр жылдары экспедиция отрядтарында Х.Алпысбаев, Л.Макарова, З.Самашев, Ж.Таймағамбетов, С.Ақынжанов, Ф.Х.Арсланова, А.С.Загородний, Н.А.Боковенко, Г.Ш.Кущ, т.б. археологтар жұмыс істеп, ғылыми ізденістермен айналысты. Кешенді түрде жүргізілген далалық жұмыстар Шығыс Қазақстан өңіріндегі тас дәуірінен бастап кейінгі орта асырлармен мерзімделетін көптеген ескерткіштердің анықталуына мүмкіндік берді. Алынған мәліметтер республиканың шығыс өңірі ірі мәдени ошақтардың бірі болғандығын дәлелдейді.  

