Отын – жылу энергиясын алуға қолданылатын жанғыш заттар. Агрегаттық күйіне қарай – қатты, сұйық және газ тәрізді, жаратылысы бойынша – табиғи және жасанды отын деп ажыратылады.  Отынның негізгі сипаттамасы – жану жылулығы. Отынның жану жылулығы – отынның толық жану кезінде бөлініп шығатын жылу мөлшері. Оны төменгі және жоғарғы, меншікті және көлемдік жану жылулығы деп ажыратады. Төм. жану жылулығы жоғарғы жану жылулығынан отын жану кезінде түзілетін суды, сондай-ақ, оның құрамындағы ылғалды буландыруға жұмсалатын жылу мөлшерінен кем болады. Мысалы, тас көмірдің жану жылулығы 28 – 34 МДж/кг, бензиндікі – 44 МДж/кг-ға жуық; табиғи газдың көлемдік төм. жану жылулығы 31 – 38 МДж/м3. Әр түрлі отынды салыстыру және оның қосынды қорын есепке алу үшін шартты отын түсінігі пайдаланылады, оның ең төм. жану жылулығы 29,3 МДж/кг. Техниканың жаңа салаларының дамуына байланысты “отын” термині кең мағынада қолданылады, ол энергия көзі болып табылатын барлық материалдарға да (ядролық отын, зымырандық отын) қатысты айтылады. Қазақстан қазба отын қорларына бірден-бір бай ел; қ. Көмір өнеркәсібі; Газ өнеркәсібі. Отын сорғы – іштен жану қозғалтқышының карбюраторына немесе форсункаға отын жеткізуге арналған аспап. Отын сорғы жоғары қысымды және төмен қысымды болып бөлінеді.  Отын сүзгі – іштен жанатын қозғалтқыштың қоректендіру жүйесінде отынды тазалауға арналған құрылғы; отын сүзгі карбюраторлы қозғалтқыштарда үркілердің (жиклерлердің), дизельдер мен бензинді қозғалтқыштарды күштеп оталдыратын және бүркетін қозғалтқыштарда сорғылары мен бүркуіштердің (форсункалардың) қоқымдармен бітеліп қалуын тудыратын мех. қоспалардан арылтуға арналған.   

