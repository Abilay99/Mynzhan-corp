Жүрекадыр — Шығыс Қазақстан облысы Абай ауданындағы ауыл, Құндызды ауылдық округінің орталығы. Аудан орталығы – Қарауыл ауылынан оңтүстік-шығысқа қарай 67 км жерде, Көксала өзенінің сол жағалауындағы бұта аралас бетеге, селеу, қылқан боз, көде өскен құрғақ дала белдемінде орналасқан. 1999 жылы жергілікті тұрғындар саны 1856 адам (925 ер адам және 931 әйел адам) болса, 2009 жылы 1539 адамды (785 ер адам және 754 әйел адам) құрады. 1963 жылға дейін Құндызды ауылдық кеңесі мен ұжымшардың және қой кеңшарының орталығы болып келген. Оның негізінде 1997 жылдан 1 өндірістік кооператив пен 53 шаруа қожалықтары ұйымдастырылған.  Орта мектеп, клуб, кітапхана, дәрігерлік-амбулаторлық пункт бар. Тұрғындары көрші елді мекендермен автомобиль жолы арқылы қатынасады. 

