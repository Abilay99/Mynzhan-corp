Сы Жабғу Сы Шегу хан (туған жылы белгісіз – 631) – Батыс Түрікқағандығы ның билеушісі (630 – 631).  Ол 630 жылы Алтай өңіріне қашып кеткен бұрынғы билеуші Мохэдуді өлтіріп, өзін билеуші деп жариялаған. Қағандықтағы өзара қырқысты тоқтатуға күш салып, теле тайпасындағы бүлікті басуға әскер аттандырды. Бірақ оның жіберген әскері телелерден жеңіліс тапты. Қол астындағы аймақтардың билеушілеріне сенімсіздік танытып, Или атты жергілікті билеушіні өлтіртті. Бұл өз кезегінде Сы Жабғуға қарсыластардың көбеюіне әсер етті. Нушибилердің Муби Дагань атты билеушісі көп әскер жинап, Сы Жабғудың ордасына аттанып, оны тұтқынға алмақшы болды. Сы Жабғу Муби Даганьға қарсылық көрсете алмай, қаңлылардың иелігіне барып паналап, сол жақта қайтыс болды. Муби Дагань кезінде Сы Жабғудан қысым көріп, Харашар деген жерге қашып кеткен Нишуды шақыртып, оған қағандық билігін тапсырды. «Қазақстан»: Ұлттық энцклопедия / Бас редактор Ә. Нысанбаев – Алматы «Қазақ энциклопедиясы» Бас редакциясы, 1998 ISBN 5-89800-123-9, VIII том  

