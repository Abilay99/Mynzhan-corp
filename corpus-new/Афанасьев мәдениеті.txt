Афанасьев мәдениеті  — Оңтүстік Сібірде өмір сүрген неолит дәуірінде (б.з.б. 3-мыңжылдықта) көне тайпалардан қалған ескерткіштердің ғылымдағы жиынтық атауы. Осы мәдениетке жататын, алғаш зерттелген ескерткіш (Афанасьев тауы) атауымен аталған. Бұл мәдениетке Енисейдің жоғарғы ағысындағы Тес, Сыда, Карасук-3, Черновая-6, сондай-ақ Алтай өңіріндегі Усть-Кокса, Усть-Кюм т.б. зираттар жатады. Мәйіттерді бүк түсіріп жерлеген. Қабір ішінде қыш ыдыстар, еңбек құралдарынан: тас, сүйек, мүйіз, ішінара металдан жасалған қырғыштар, пышақ, жебе ұштары, әр түрлі әшекей бұйымдары кездеседі. Металдан жасалған бұйымдар аз. Бұл кезең өлкеде көне металлургия ісінің алғаш дами бастаған уақыты. Бұйымдар негізінен мыстан соғылған. Адамдар мал өсіру, егіншілікпен айналысқан. Үйлері жеркепе түрінде болған. Киімдері сүйек пен аң азу тістерінен жасалған әр түрлі әшекейлермен, әдемі тұмаршалармен безендірілген. Бұл төңіректе кейін моңғол тектес халықтар қоныстанғанғанымен, көне тұрғындары денелі, бойы ұзын,  еуропеоид расасына жатады. Қазақ ұлттық энциклопедиясы  

