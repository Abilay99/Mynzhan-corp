Өзен - Жайық өңірі – Елтон көлі (Ресей) мен Жем үстірті аралығындағы құмды-шөлейтті атырап. Абсолюттік биіктігі солтүстігінде 50 м-ден оңтүстіктегі Каспий теңізінің жағалауында 0 м-ге дейін төмендейді. Төрттік кезеңде (антропогенде) аумақты 2 рет Каспий теңізінің суы басқан (Баку және Хвалын трансгрессиясы). Өңірдің үстімен Сарыөзен, Қараөзен, Көшім, Ащыөзек, Өлеңті, Бұлдырты, т.б. өзендер ағады. Мұнда көлтабандар және көлдер (Шалқар, Жақсыбай, Ақжар, Сарышығанақ, Жалтыркөл), ойпаңдар басымырақ келеді. Топырақ жамылғысының негізін бозғылт қоңыр, қызғылт қоңыр топырақ құрайды және көпшілік жағдайда сортаңдау келеді. Өсімдік жамылғысы бетеге, селеу, жусан, т.б. құралған, негізінен жайылымдыққа пайдаланылады. Аумағының 20%-ға жуық жеріне егін егіледі.  

