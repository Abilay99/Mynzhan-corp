Қалаққанаттылар (Sarcopterygii) - сүйекті балықтар класс тармағы. Сәулеқанаттылармен туыстас. Желі сақталған, омыртқалары шеңбер, жартылай шеңбер немесе диск тәрізді. Жоғарғы жақтары бас сұйегімен жалғасады немесе тұтасып бітеді. Қабыршақтары космоид типтес. Ішкі танау тесіктері жетілген. Қос жүзбеқанаттары етті, қабыршақпен қапталған немесе талшық тәрізді, 2 арқа жүзбеқанаттры бар. Құйрық жүзбеқанаттары гетероцеркальды, (қазба түрлері) немесе дифицеркальды. Торсылдағы мен клоакасы құрсақ жүзбеқанаттарының түбірі аралығында ашылған, спиральды ішек қақпашасы және жүректің артериальды конусы бар. 2 инфракласқа, (отряд жоғарғы тармағы): саусаққанаттылар және қостынысты балықтар жатады; қазіргі уақытта 7 түрі белгілі.  

