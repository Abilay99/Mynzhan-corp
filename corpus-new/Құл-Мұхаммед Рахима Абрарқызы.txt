Құл-Мұхаммед Рахима Абрарқызы (1965 жылы туған) — "Атамұра" кітап саудасы департаментінің директоры. 1985 жылдары Алматы Кеңес саудасы техникумын тауартанушы мамандығы, 2001 жылдары Орта Азия университетінің заң факультетін құқықтану мамандығы бойынша бітірген. 1985—1992 жылдары Мақаншы, Аягөз аудандық тұтыну одақтарында тауартанушы, аға тауартанушы, 1992—1997 жылдары "Айжан" ЖШС-і кәсіпорнының директоры, 1997-2000 жылдары "Мектеп" ЖШС-інің аға менеджері, директордың орынбасары қызметтерін атқарды. 2000 жылдан бастап "Атамұра" кітап саудасы департаментінің директоры. Рахима Абрарқызы Құл-Мұхаммед республикамыздың облыс орталықтары мен ірі қалаларында халқымыздың біртуар перзенттерінің есімімен аталатын кітап үйлерін ашып, ұлт руханиятының кең қанат жаюына сүбелі үлес қосып келеді. Бұл арнайы жабдықталған 45 кітап саудасы орталықтары республика тұрғындарының баспа, полиграфия өнімдеріне деген сұранысын қамтамасыз етеді. Кітап нарығы барысын бағамдап, зерттеумен айналысатын Рахима Абрарқызы — менеджмент және маркетинг саласының білікті, тәжірибелі маманы. Шығыс Қазақстан облыстық және республикалық тұтыну одақтарының Құрмет грамоталарымен марапатталған.   

