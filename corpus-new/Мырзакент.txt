Мырзакент – Түркістан облысы Мақтаарал ауданындағы қала, аудан орталығы.  Облыс орталығы – Түркістан қаласынан оңтүстік-батысқа қарай 403 км жерде, Достық (Мырзашөл) каналының бойында.  Тұрғыны 49736 адам (2013).  Іргесі 1910 жылы Мырзашөлді суландырумен айналысқан орыс жер қазушаларының қонысы болып қаланған. Әр жылдары Гавриленко, Славянский, Славянка ауылы деп аталған. 1930–97 жылдары Мақтаарал ауданының орталығы болып келді. 1958–90 жылдары жібек құртын өсіру питомнигі құрылып, жібек шаруашылығы дамып, піллә өндірілді. 1967–93 жылдары Славянка кенті болып аталды. Кентте ірі мақта өңдеуші кәсіпорындар, «Мырзакент» АҚ, ауыл шаруашылығы энергетика, құрылыс мекемелері жұмыс істейді. 6 орта мектеп, 1 гимназия, 1 президенттік лингвистикалық мектеп, 36 бала бақша, мәдениет үйі, кітапхана, «Сырдария» универсиреті, Мырзакент көпсалалы колледжі, емхана, кинотеатр, стадион бар.  

