Көкжайық — Шығыс Қазақстан облысы Көкпекті ауданындағы ауыл, Көкжайық ауылдық округі орталығы. Аудан орталығы – Көкпекті ауылынан оңтүстік-шығысқа қарай 52 км, Зайсан көлінен солтүстік-батысқа қарай 10 км жерде, Көкпекті өзенінің сол жағасындағы құрғақ дала белдемінде орналасқан. 1999 жылы жергілікті тұрғындар саны 1648 адам (803 ер адам және 845 әйел адам) болса, 2009 жылы 1060 адамды (519 ер адам және 541 әйел адам) құрады. Iргесі 20 ғасырдың бас кезінде қаланды. 1997 жылға дейін Ивановка деп аталып келді. 20 ғасырдың 30-жылдарының басындағы  ауыл шаруашылығын ұжымдастыру кезінде ұжымшар және Көкпекті ауылдық кеңесінің орталығы болды. 1961 жылы тың жерлерді игеру кезінде ұжымшар негізінде ұйымдастырылған Буденный атындағы сүт бағытындағы сиыр өсіру кеңшарының орталығына айналды. 1997 жылы кеңшар негізінде “Диқаншы” ЖШС-і құрылды. Ауылда байланыс бөлімшесі, орта мектеп, мәдениет үйі, кітапхана, аурухана бар. Тұрғындары көрші елді мекендермен автомобиль жолы арқылы қатынасады. 

