Корш Федор Евгеньевич (4.5.1843, Ресей, Мәскеу – 1.3.1915, сонда) – орыс шығыстанушысы, Санкт-Петербург Ғылым Академиясының академигі (1900).  Мәскеу (1877–1900; арасында үзілісі бар), Новороссийск (1890-92) университеттерінің және Лазарев институтының (1892) профессоры. Мәскеу университетін бітірген (1864). Корш Мәскеу диалектология комиссиясының (1901), Славян мәдениеті қоғамының (1908) және Мәскеу археологиялық қоғамы жанындағы славян комиссиясының (1909) төрағасы болды. Негізгі еңбектері славян, араб, иран, түркі тілдерін, әсіресе, олардың дәстүрлі әдебиетіндегі өлең құрылысын зерттеуге арналған. Ол тіл білімінде салыстырмалы-тарихи әдісті жақтап, әр түрлі тілдерді типологиялық жағынан салыстыра зерттеуге көп көңіл бөлді.    

