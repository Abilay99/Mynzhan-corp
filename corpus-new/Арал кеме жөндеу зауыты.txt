Арал кеме жөндеу зауыты - 1909 ж. ағайынды Лапшиндердің кеме кәсіпорындары негізінде механикалық шеберхана ретінде құрылған.  Шеберханада Арал теңізі мен Әмудария әскери флотилиясының және балық кәсіпшілігінің қайықтары жөнделді. Шеберханада 2 токарьлық бұрғылау станциясы болды, Төменгі Новгородтан келген 35 жұмысшы істеді. 1919 ж. басында Арал мемлекет пароходствосына берілді. 1923 ж. Орта Азия пароходствосы құрылып, оған Арал теңізі мен Әмудария өзені кірді. 1925 ж. шеберхананың орнына жаңадан механикалық цех, ағаш жонатын цехтар үшін көлемді қосымша ғимарат  салынды. 1932 ж. шеберханада 300 аттық күші бар «КИМ» кемесі жасалды. 1936 ж. кеме жөндеу зауыты болып құрылды. 1936 – 37 ж. зауытта 490 аттық күші бар «Киров» теплоходы, 550 т. жүк көтеретін жүк баржасы жасалды. 2-дүниежүзілік соғысы жылдары (1941 – 45) әскери қажеттілікке бейімделіп, «Барлығы майдан үшін, барлығы жеңіс үшін!» деген ұранмен жұмыс істеді. Соғыстан кейінгі жылдары Арал кеме жөндеу зауыты кемелер мен баржаларды жасауға қайта кірісті.  Арал теңізінің тартылуына байланысты балық аулау қысқарып, зауыт көтергіш көлік жабдықтары, кейін вагон жөндеу зауытына айналды. Қазір зауыт Көкарал бөгетінің құрылысы үшін арнайы тапсырыспен жұмыс істейді.  

