Жүз елу бірінші атқыштар бригадасы – Ұлы Отан соғысына қатынасқан қазақстандық әскери құрама. 1941 жылдың аяғында Қостанай қаласында жасақталған. 1942 жылы 17 шілдеден бастап майданға кіріп, жаудың Демянск тобын (Солтүстік-Батыс майдан) негізгі күштерімен байланыстырып тұрған “Рамушев дәлізін” жоюға қатынасты. 1942 жылы қыркүйекте Ловать өзені, Ильмен қаласы мен Старая Русса аралығында қорғаныс ұрыстарын жүргізді. 1943 жылы қыркүйекте осы шепте тағы 2 бригадамен қосылып, 150-атқыштар дивизиясы деп аталды. Дивизия Ресейдің солтүстік.-батыс аудандарын, Латвияны, Польшаны азат етуге, Берлинді алуға қатынасты. Рейхстагқа ту тіккені үшін “берлиндік” деген құрметті атақ пен 2-дәрежелі Кутузов орденіне ие болды.   

