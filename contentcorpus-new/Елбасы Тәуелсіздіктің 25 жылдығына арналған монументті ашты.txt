Нұрсұлтан Назарбаев Қазақстан Тәуелсіздіктің 25 жылдығына арналған монументті ашты, - деп хабарлайды Tengrinews.kz тілшісі. Елбасы қазақстандықтарды мерекемен құттықтады. "Құрметті астаналықтар, жерлестер. Бүгін Тәуелсіздіктің 25 жылдығы, баршаңызды ортақ мерекемен құттықтаймын!", - деді Назарбаев.  Президент монументтің EXPO-2017 аумағында орналасуының ерекше мәні барын атап өтті.  "EXPO-2017 аумағында орналасуы түсінікті. Келесі жылдан бастап әлемнің әр түпкірінен миллиондаған адам келіп, көрмені тамашалайды. Әрине, олар осы монументті көріп, Қазақстанның 25 жылға толғанын есте сақтап жүреді", - деді Елбасы. "Бұл монумент көкке ұмтылып тұр. Қазақстанның дамыған 30 елдің қатарына кіру ұмтылысы сияқты. Біздің өрлеуге ұмтылысымызды бейнелейді", - дейді Мемлекет басшысы.  Еске салайық, былтыр желтоқсан айында Қазақстанның Тәуелсіздігінің 25 жылдығына арналған монументтің үздік сызба-идеясының жеңімпаздары анықталған болатын. Конкурстың қорытындысы бойынша, бірінші орынды алматылық Еділ Әлімбев жеңіп алған еді. Идея авторының түсіндіруі бойынша, көкке ұмтылған стелланың 25 қыры бар. 25 қыр - Тәуелсіздіктің 25 жылын білдіреді. Дереккөз: tengrinews.kz 
