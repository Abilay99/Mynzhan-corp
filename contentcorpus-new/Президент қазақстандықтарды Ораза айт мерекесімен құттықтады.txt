Қазақстан Республикасының Президенті Нұрсұлтан Назарбаев қазақстандықтарды Ораза Айт мерекесімен құттықтады, - деп хабарлайды Ақорда. "Барша қазақстандықтарды қасиетті Ораза айт мерекесінің басталуымен шын жүректен құттықтаймын! Бұл мейрам мұсылман қауымы үшін маңызды Рамазан айының аяқталуын білдіреді. Татулыққа, тыныштыққа, қайырымдылық пен жанашырлыққа үндейтін ислам дінінің рухани қасиеті осы Рамазан айында кеңінен көрініс табады. Осынау мейрамның құрметі үшін барша әлем мұсылмандары нәсіліне, ұлтына қарамастан жақындарына қамқорлық танытып, мүмкіндігінше мұқтаж жандарға материалдық және рухани қолдау көрсетеді", - делінген Президент құттықтауында. Назарбаев Қазақстанда түрлі этностар мен діндер өкілдерінің достық пен келісімнің, жасампаздық пен бірліктің үлгісін көрсетіп келетінін атап өтті. Президент бұл құндылықтарды дамыта отырып, қоғамдағы ұлттық мәдени және рухани алуандылықты сақтауға, азаматтар арасындағы өзара құрмет пен сенімнің нығаюына одан әрі ықпал етудің қажеттілігін айтты. "Осынау қасиетті күнде мен баршаңызға рухани келісім, табыс, зор денсаулық, бақ-береке тілеймін. Қасиетті Ораза айт мерекесі қоғамымыздағы өзара түсіністік пен достықты одан әрі нығайта берсін!", - деп қорытындылады Назарбаев. Массагет ұжымы Президентіміздің айтқан құттықтау сөзіне қосыла отырып, еліміздің әрбір азаматына барша жақсылықтарды тілейді. 
