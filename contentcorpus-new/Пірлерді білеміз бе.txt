Халқымыздың нанымында әр заттың пірі бар. Көпшілігіміздің білетініміз негізінде төрт түліктің пірі ғана. Басқа пірлерді білеміз бе? Кімнен не қалды? Ендеше, біліп жүрейік! – Жылқының пірі кім?– Қамбар ата. – Түйенің пірі кім?– Ойсыл қара. – Сиырдың пірі кім?– Зеңгі баба. – Қойдың пірі кім?– Шопан ата. – Ешкінің пірі кім?– шекшек ата. – Батырдың пірі кім?– Ғайып ерен, қырық шілтен. – Теміршінің пірі кім?– Ер Дәуіт. – Ағаш ұстасының пірі кім?– Нұх пайғамбар. – Білімпаздың пірі кім?– Ыдырыс пайғамбар. – Кемешінің пірі кім?– Ілияс пайғамбар. – Жолаушының пірі кім?– Қызыр баба. – Ғашықтардың пірі кім?– Ләйлі–Мәжнүн. – Ырыстың пірі кім?– Қызыр баба. – Етікшінің пірі кім?– Сәді ата. – Орақшының пірі кім?– Дихан ата. – Желдің пірі кім?– Мірқайдар ата. – Жаңбырдың пірі кім?– Борық ата. – Жарлының пірі кім?– Қалтаң ата. – Ұрының пірі кім?– Жалтаң ата. – Кәрінің пірі кім?– Кекшіл ата. – Ісмердің пірі кім?– Тепшім ата. – Ошақтың пірі кім?– Ұмай ана. – Қасапшының пірі кім?– Сәдуақас ата. – Кеселдің пірі кім?– Ыңқыл ата. – Күншілдің пірі кім?– Күңкіл ата. – Тәкаппардың пірі кім?– Ібіліс малғұн. – Наубайшының пірі кім?– Ескендір Зұлқарнайын. – Балықшылардың пірі кім?– Жүніс пайғамбар. – Шаштараздың пірі кім?– Арыстан баб. – Бау-бақшаның пірі кім?– Бағбан ата. – Орман-тоғайдың пірі кім?– Мизам ата. – Түйешінің пірі кім?– Салық пайғамбар. – Дәруіштердің пірі кім?– Ғайса пайғамбар. – Сараңның пірі кім?– Қарынбай. – Жомарттың пірі кім?– Атымтай. – Тоқымашының пірі кім?– Шиш пайғамбар. – Тәуіптің пірі кім?– Ұлықпан хәкім. – Саятшының пірі кім?– Адам ата. – Шешеннің пірі кім?– Майқы би. – Әділдіктің пірі кім?– Мұхамед пайғамбар. – Патшаның пірі кім?– Тақ Сүлеймен. – Түркінің пірі кім?– Әзірет Сұлтан. – Ер-азаматтың пірі кім?– Әзіреті Әли. – Тарыққанның пірі кім?– Сұлтан Үпі (Хубби сұлтан). – Қыз-келіншектің пірі кім?– Бибі Бәтима. 
