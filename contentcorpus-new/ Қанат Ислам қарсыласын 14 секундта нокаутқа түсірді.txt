 Қазақстандық кәсіпқой боксшы Қанат Ислам спортқа оралды. Алматыдағы бокс кешінің басты жекпе-жегінде отандасымыз қарсыласы Хулио де Хесусты 14 секундта ұтып шықты. Орта салмақта WBO Inter-Continental чемпиондық атағын жеңіп алды.  Әнұран шырқалып, бас төреші екі боксшыны ортаға шақырды. Қол алысып, жекпе-жек басталды. Қанат бірден шабуылға шығып, қарсыласын соққының астына алды. Доминика Республикасынан келген боксшы мұндай шабуылды күтпесе керек. Ес жия алған жоқ. Төреші жекпе-жекті тоқтатты.  -  Ең бірінші бақытым – Халқым менің,Соған берем ойымның алтын кенін.Ол бар болса, мен бармын, қор болмаймын,Қымбатырақ алтыннан нарқым менің, - деп сөзін Қанат Мұқағали Мақатаевтың өлеңімен бастады.  Бұл жеңісімді қара орман халқыма арнаймын. Сіздер бар болсаңыздар, біздер бармыз. Осындай кештің өтуіне мұрындық болған ҚР Президенті Қасым-Жомарт Тоқаев мырзаға алғысым шексіз. Осы жердің иесі, киесі біздерміз, - деді боксшы.  


Айта кетейік, Алматыдағы бокс кешінде шаршы алаңға шыққан қазақстандық 10 боксшы да жеңіске жетті. 
