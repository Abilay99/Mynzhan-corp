 Технологияның дамылсыз дамуы, Ыбырайша айтатын болсақ, "тастан сарай салғызып, айшылық алыс жерлерден, көзіңді ашып-жұмғанша, жылдам хабар алғызып", адам сенгісіз мүмкіншіліктерге қол создырды. Басқасын айтпағанда, сымсыз хабар алғызған телефонның өзі не тұрады?! Пайдасын айтып тауысу мүмкін емес, ал зияны одан асып жығылады. Қайда жүрсек те, жаңа туған сәбидей аялап, қос қолымыздан тастамаймыз. Заманның талабы шығар, дегенмен, осы бәле виртуалды өмірде бәрімен жақындастырғанымен, бір дастарханда бас қосатын жақындарымыздан алыстатып жіберген сияқты. Ғаламтордың торына түскен балаларының осындай қыңыр қылықтарынан шаршаған ақылды әке жоқ жерден жол табады. Айтып жеткізе алмаған соң, айлаға көшкен әкенің амалын бірге тамашалайық.   
