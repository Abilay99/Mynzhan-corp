 Футболдан Чемпиондар лигасының ширек финалында бір-бірімен кездесетін командалар белгілі болды. Дүбірлі доп додасының жеребе тастау рәсімі Швейцарияның Ньон қаласында өтті. Салтанатты шараның жеребе тастау рәсіміне бразилиялық қақпашы Жулио Сезар қатысты. Жеребе нәтижесі төмендегідей: "Аякс" (Нидерланд) - "Ювентус" (Италия)"Ливерпуль" (Англия) - "Порту" (Португалия)"Тоттенхэм" (Англия) - "Манчестер Сити" (Англия)"Барселона" (Испания) - "Манчестер Юнайтед" (Англия).  Ширек финалдан өзге жартылай финалда қай командалар ойнайтыны да анықталды. 1/2 финалда "Барселона" - "Манчестер Юнайтед" жұбының жеңімпазы "Ливерпуль" - "Порту" командаларының ұтқанымен, "Аякс" - "Ювентус" командаларының ұтқаны "Тоттенхэм" - "Манчестер Сити" командалары жеңімпазымен кездеседі.   1/4 финалдың бірінші ойындары 9-10 сәуір күндері өтеді. Қарымта ойындары араға бір апта салып жалғасады. Соңғы рет Чемпиондар лигасын 3 жыл қатарынан Мадридтің "Реалы" ұтты. Алайда осы маусымда "корольдік клуб" қарымта ойында "Аякстан" ұтылып, жарысты аяқтады. 2018/2019 жылғы маусымдағы Чемпиондар лигасының финалы 1 маусым күні Мадридтегі "Метрополитано" стадионында өтеді.  
