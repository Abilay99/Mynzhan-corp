Әділ Ботпанов — қазақ әдебиетіне сексенінші жылдардың аяғы, тоқсаныншы жылдардың басында келген толқынның өкілі. Ауыз әдебиетінің уызына жарып өсіп, әлем әдебиетінің қайнарына тұмсық малып ішкен оның өлеңдері бірден-ақ әдеби қауымның назарына іліккен-ді. Өз буынының басы, Алматыдағы  бейресми "Жұматай қағанатының" ең жас нояны болған Әділ 1990 жылы ҚазМУ-дың филология факультетіне түсіп, бірер жылдан соң оны аяқтамай-ақ, өзінің кіндік қаны тамған Қызылордасына оралды. Сондағы қалалық "Ақмешіт апталығы", "Қоғам ТВ" телеарнасында еңбек етті. Сөйтіп жүргенде 28  жасқа толар шағында ұшты-күйлі жоғалып кетті. Бірқатар замандастары мен ағалары ол туралы естеліктер жазды. 2013 жылы "Қазығұрт" баспасынан Әділдің өлеңдері мен прозалары "Өмірзая" деген атпен жеке кітап болып басылып шықты. Бүгін – ақынның туған күніне орай бір топ өлеңдерін назарларыңызға ұсынуды жөн көрдік. 
