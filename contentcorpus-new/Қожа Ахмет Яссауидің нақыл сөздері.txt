Түркі халықтарының, соның ішінде қазақ халқының, байырғы мәдениетінің тарихында айрықша орны бар ұлы ақын, пәлсапашы Қожа Ахмет Яссауи 1093 жылы туылған. Ғұлама, әулиенің бүгінгі ұрпаққа жеткен көлемді шығармасы — "Диуани хикмет" (Хикмат - жинақ) кітабы. Бұл еңбектегі хикметтердің мәні, философиясының өзегі – адам. Ал автор адам “кемелдікке” жетуі үшін қажетті білімді игеруі керек және өзін-өзі тануы қажет дейді. Ендеше түркі мәдениетінде өзекті орны бар еңбектің негізінде алынып, ұрпаққа мол мұра болып қалған ойлы ой орамдарын назарларыңызға ұсынамыз. * Кекірейген кердеңдерден қаш. * Қам көңілдің қайғысына дауа бол,   Жолда шаршап шалдыққанға сая бол. * Ғаріптерге көңіл бөл. * Құран ұстап оңдырмас жалған ғалым. * Әмәнда сауап жаса. * Тасжүрекке құдай назар салмайды. * Жан пидасыз құр «һу-һу» - бәрі жалған. * Өзі, сөзі тазаны қолдайды Жаппар-Аллам. * Халқыңа қызмет ет,    Ізгілерге ізет ет,   Жаны жақсы жайсаңдарға құрмет ет. * Әуейілік, пендешілік – бір жат іс. * Тәуба қылмай, сауда қылғаннан сақтағай. * Не болса да – сабыр қыл. * Шариғаттың шарты – иман. * Күнәдан қорық. * Нәпсің тынса – пейілің кеңір. * Не көрсең де – Құдіреттің қалауы. * Қайғы-уайым әр нәрседе абай болуға үйретеді. * Шын мүсәпірге – тақ пен бақтың өзі зындан. * Тағат қылмай өңмеңдеуден түк өнбес. * Құштарлықтың сыры – алуан. * Алла дерті сатылмайды. * Ғашық патша да, ғашық пақыр да жауласа алмас. * Ғашықтық, құштарлық дертіне дауа болмас. * Пасық сөзден тұла бойға шаншылар мұң. * Сүйсең – хақты сүй. * Нәпсі көп жүгіртіп, хақты ұмыттырады. * Кімді көрсем қызмет қылып құлы болдым. * Білгіш болсаң – өзіңе,   Ғашық болсаң – өзіңе. * Сөз де надандардың көңіліне жол таба алмайды. * Көзі жанып тұрмағанның ғашық болдым дегені бекер. * Жан бермеген махаббат – тұрлаусыз махаббат. * Нағыз махаббат қысқа ғұмырыңды ұзартады. * Құштарлықтың бейнетіне де төзу керек. * Нәпсіңді тиғың келсе – қорлыққа да көнуге тура келеді. * Ниетсіз, құлықсз, қиналыссыз сөздің салмағы жоқ. * Көңілің тойсын қанағатқа. * Жақсыларға қызмет көрсетіп, жақсы атан. * Ит дүниені қызықтама. * Бейнеттен қашпа. * Қызмет еленбей қалмайды. * Ғашық емес – құштарына жан бермеген,   Диқан емес – кетпен шауып нан бермеген.   Ғашықтардан жөн сұрап әуре болма.   Тақуа болма, тентек болма – ғашық бол. * Алланың ақ жолынан өзге жолда қайран жоқ. * Ғашық болсаң – таза бол. * Кісі малын қымқырып, ары азғандар оңбайды. * Ынсапсыздар өздерін өмір бойы шәкіртке санайды. * Іші қулыққа толының, көкірегінде ары жоқтың жүрегі дірілдемейді. * Нағыз тәліп (шәкірт) кісінің іші толы дүрлерге. * Жаман тәліп зікіршіл боп төс қағар,   Көздерінен жас тамбас. * Құр мақтанға құмартып, тұрғызба биік күмбездер. * Дүние фани – өткінші. * Имансыздар өздерін өлмейтіндей көреді. * Имансыздың көңіл көнегі ешқашан толмайды. * Аштан өлер болсаң да – нәмартқа міндет артпағын. * Тәубесі жоқтың – көңілі арам. * Өз көркіңді өзің малдана берме. * Алланы айтып тәуба қыл, алланы ойла. * Жаны сергектің – тәні сергек. * Менменнің барар жері – тамұқ. * Тәкаппар тозақта күйеді. * Бетпақ болма. * Нәпсіге ерме. * Нәпсіге ерген қор болады. * Тәубасы бардың – нұры бар. * Өткендердің ғибрат ісін ал ойға. * Жақсыдан ғибрат ала бергеннің ісі оңға басады. * Ғашықтық оты жан мен тәнді бірдей өртейді. * Ғашықтық – ұлық базар. * Шын ғашықты көрсең қуан. * Ғашықтыққа көз жасың ғана куә. * Жеңіп кетпей жеңілтек құр құмарлық, * Аллаға аусын ғашықтың ырқы барлық. * Шынайы ынтызарлық – ғашықтың бақыты. * Мен айтпадым, алла өзі уәде берген,    Құтқарам деп азаптан келсе пендем. * Құштарлықсыз хақ тағаланың жүзін көре алмайсың. * Құштарлық – дария түбіндегі ғауһар тәрізді. * Кердеңдік – пиғылы бұзылған пасықтың ісі. * Пейіл бұзылған кезде – ораза, намаз, тазалық ұмыт қалады. * Бай малына мәз. * Менмен бай құдайға да ауыз салады. * Дүниеқоңыздың ішіне шайтан кіреді. * Ақ көңіліңмен алла дегеніңді тәңірі біледі. * Не көрсең де – тәңірі ісі. * Ғайбат айтып әркімдерді тілдеу – надандық. * Арың сақта, болсаң да малға кедей. * Жан жылуын өшірме. * Мұратқа жолын тапқан жетеді. * Уа дариға арманмен өтер өмір. * Білінбесін мінезіңнің кілтіңі. * Жамандық ойлама. * Қиын да болса түзу жолмен жүр. * Бос үмітке алданба. * Ғашықтық жол – ауыр жол. * Өзім болдым демегейсің. * Ұстазыңа бар ықылас-ниетіңмен қызмет қыл. * Ұстазына қызмет қылмаған – надан. * Ойдағың оңай орындала бермейді. * Өтірікшінің орны – тозақ. * Ойдағың оңай орындала бермейді. * Жалған сөйлеген имансыз қалады. * Ғашықпын деп көп ішінде кеуде қақпа. * Шын ғашықтық – ұлы іс. * Құр қалғанды алла да құп көрмейді. * Нақақ жалаға қол қойған қазы, имамдар өздері шығарған үкімдердің астында қалады. * Арам жеген әкімдер, параға құныққандар өкініш отына өртенеді. * Таңдап тәтті жегендер де, атлас-қамқа кигендер де, алтын таққа мінгендер де бір күн жермен-жексен болады. * Көңілі көзсіз кәззаптардан сақтасын. * Бар ықылымнан таппадым таза жанды. * Білімнен бейхабарлар алланы да білмейді. * Дінсіз жанда иман жоқ. * Бұл заманның бос кеуде шайқылары,   Жиырма беске жетпей-ақ сарқылады. * Парықсыздар өздері жақсы-жаманның не екенін білмей жатып мәнсіз біреулерді жер-көкке сиғызбай мақтайды. * Жарым ақыл жарлылар өзгелерді иландыру үшін әулиелердің терме-нақылдарын теріс пайдаланады. * Сайқалдығы сайтаннан да асатын жүзіқаралар кездеседі. * Мұндарлардың маңына жоламағайсың. * Алланы таныған – өзін де табады. * Құдайдан қорыққан ынсапшыл келеді. * Жамандыққа жақсылықпен жауап бер бұл – пайғамбарымыздың өнегесі. * Жетім, пақыр, ғарыпты жебей жүргейсің: бұл – пайғамбарымыздың өнегесі. * Өтірікшілерді жек көр: бұл – пайғамбарымыздың өнегесі. * Адал жанды пенделерге сен: бұл – пайғамбарымыздың өнегесі. * Заман азар уағында – патша айналар залымға. * Тарихты білмегендер адалдық жолымен жүре алмайды. * Бәле келсе – сабыр ет: бәрі тәңірінің ісі. * Мал-мүлік жидым деп мәз болма – жан кеткенде кетеді. * Ата-анаң, бауырлар қайда кетті – ойланшы,   Төртаяқты ағаш та саған да бір күн жетеді. * Кісі ақысын жеме. * О дүниеге  ешкім де саған жолдас боп ермейді. * Ғашықтың күйіп-жануы – қалауы дейді құдайдың. * Ғашық бол, қалтқысыз адал ғашық бол. * Пенденің кемел жасы – қырық. * Арамзамен сырлас болма,   Олай етсең баспайды ісің оңға,   Бастан-аяқ батумен пәле-сорға. * Ғалымдарға кітап керек,   Софыларға михраб керек,   Мәжнүндерге Ләйлі керек. * Дүниеге құл болма. * Мейірімі жоқ менмендерге қаспын мен. * Ақ ниетімен ақ-адал дәмін ұсынғандарға ақ пейілді бол. * Махаббат дәмін татпаған, жар сүйіп, қызығын көрмеген, үйін ойлап дүние таппаған, ойсыз-қамсыз шайтандыққа бой алдырғаннан иман қашады. * Әзәзілдің арбауына көнбе. * Тапқаның болса – ғарып-пақыр, жетім-жетіслермен бөліс. * Нәпсіқұмар лас пиғылды жеңген тәңірі жолына түседі. * Қолыңнан келсе кеудеңде шырақ жандыр. * Кітап аш та – мәнін ұқ. * Әділ сөйлеп, адал жүр. * Жалғанқұмар, суайт сопыны жүндей түт. * Аяқ-қолыңды жерге түсірмей мақтағандарға қуанба. * Шын сүіспеншіліктің не екенін білмеген жан жолда қалады. * Шын мүбәрак жанның бағы жанар. * Бір алладан басқа жәрдемші жоқ. * Жасырсаң ұйқы қашса, бейнет баспа. * Ойсыз, мұңсыз уақыт зая. * Тағаттылар табар рахат. * Тағат жәннатқа да жол табады. * Көңіл құсы қияндарға қонады. * Күнә – дерт. * Нәпсісі үшін қыр шарлаған итке ұқсағаннан – өлген жақсы. * Жарандармен қоян-қолтық араласпасаң, жылуын да сезбейсің. * Қайғы-уайым қиналтар талай жанды,    Үйретер әр нәрседен абайлауды. * Мінәжатқа шын құлықсыз тұра салма. * Ғажап қой ішпек-жемек рахат үшін. * Ұрыншақтың – дауы көп,    Жамандардың – жауы көп. * Көпке топырақтай төселіп қызмет қыл. * Қысыр сөзге жолама. * Безбүйректің сенің іштегі дертінде еш жұмысы болмайды. * Ынсапсыздарға ұят-аят деген болмайды. * Сырты – сұлу, іші – арам. * Тәні тәрбиелінің жаны жәннатта болады. * Ақырзаман адамдары үйлерін өрнектеуге күйкі тірлікті күйттеуге әуес келер. * Тәубасы жоқ, көңілі арам пасықтарға тар лақатта қатты азап қасіреті бар. * Күнә қылсаң – тәубеңе кел. * Ғашықтық – дүниедегі ең қиын түйін. * Жан-жара, көңіл – нала. * Дау – арам. * Ынтасыздың күні қараң. * Тойымсыздық – теріс нәпсі. * Опасыз дүние жима. * Мінәжат сырын қиналған білер. * Тарихат тапқан тазарар. * Ақиқат алауы да өрттей алады. * Асылдарды әрқашан жадыңда ұста. * Мадақтар болсаң, шын асылды мадақта! 
