Орыстың белгілі жазушысы Николай Васильевич Гоголь есімі қазақ оқырмандарына жақсы таныс. Танымал қазақ қаламгері Ғаббас Қабышұлы Гогольдың айшықты ойларын қазақша сөйлетіп көрген екен. Бірге оқиық! *** Шығармашылықтан шырайлы да шырынды кәсіп жоқ шығар.    ***    Сөзге адал болған жөн. ***    Әдебиет әлемінде өлім жоқ, марқұм болғандар  тірлік етіп жүрген біздің әрекеттерімізге араласып, жанымызда болады. ***    Ақымақтың сөзі не, өзі не десек те, кейбір сөзі ақылды адамды адастырады. ***    Жақсы әкенің тәрбиесіне ешбір мектептің тәрбиесі тең бола алмайды. ***    Пәленшекеңнің орнында болса жұртты жарылқап тастайтындай болып жүретіндер өз орнында да қызмет істеп ешкімді жарытпайды. Бүкіл кеселдің себебі сонда.   ***    Ашу–ыза оң істің де өңін айналдырып жібереді. ***    Кімге болсын ашулануға мәжбүр болсаң, сол халің үшін сол сәтте өзіңе де ашулануды ұмытпа.       ***    Күн жарқырап тұрса, – кейіпкеріңді ізде, ал күңгірттеніп тұрса, – жазуға кіріс.  ***    Егер орыста қуатты болуына қауіпті бітіспес жау бар болса, ол – жалқаулығы. ***      Ешқандай себебі болмаған күнде әйтеуір біреуді аяғынан шалмаса жүре алмайтындар бар.  ***    Менің еңбегім,ойым, аты–жөнім Ресейдің меншігі болады.  ***    Дәнеңеден қорықпайтындар күлкі болудан қорқады. ***    Өзің үшін өзің жауапты болғаннан артық жоқ. ***    Алдын ала мақтану алжасқанмен бірдей. ***    Отан – жан–жүрегің іздейтін ең жайлы мекенің.  ***     Басқалармен бәсекелесейін деп жазбайсың, жан сырыңды ақтарғың келген соң жазасың. ***    Құдай біздің әрқайсымызға өзі берген орында болуды тапсырды. Алайда айналаңа қарай жүруің керек.  ***       Көз алдыңдағы үлгіден күшті әсер жоқ. ***    Бүгінгі өмірге жіті үңіліп қарасаң, келешек көріне бастайды. ***    Өзгелердің өзіңді жақсы көретінінен  бұрын өзіңнің өзгелерді жақсы көруіңді ойла. ***    Көзге көрінбейтін күлкі көзден жас ағыза алады. ***    Ей, орыс халқы! Өз ажалыңнан өлгің келмейтіні–ай! ***    Мен оны жанымның жанарымен көрдім! ***    Халық әнінің маңызын айтуды ұнатпаймын. Ол – халықтың  ғажап әсерлі, жарқын, әсем, шынайы тарихы, өмірінің өзі! ***    Мен шат–шадыман, жайсаң өмір сырын аштым, ал бақытқа құмар жұрт соны көре сала қаша бастады.  
