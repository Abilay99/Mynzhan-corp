«Реал» мен «ПСЖ» клубтары арасында Катарда өткен жолдастық кездесуге арнайы барған «корольдік клуб» президенті Флорентино Перес өзінің бұрынғы ойыншысы Раульге жаңа қызмет ұсынды. Перестің жоспары келесідей: Рауль келесі маусымнан бастап мадридтік клубтың спорт бөліміне қызмет етіп, кейін клубта бапкерлік орынға да отырып қалуы мүмкін. Алайда катарлық «Аль-Садд» командасының шабуылшысы әзірге командада келесі маусымда қалу мәселесін шешпеген көрінеді. Ол соңғы шешімін жанұясымен ақылдасқаннан кейін қабылдайды деп күтілуде.   Естеріңізге сала кетсек, футболшы мадридтік «Реал» сапында 1994-2010 жылдар аралығында доп тепті. Ол 2010 жылы туған клубына атышулы Жозе Моуринью келгеннен кейін немістің «Шалькесіне» ауысып келген болатын. Ол онда нәтижелі екі маусым өткізді. Дайындаған: Болат Қосмағамбет    
