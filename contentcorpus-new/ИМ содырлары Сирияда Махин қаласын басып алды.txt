«Ислам мемлекеті» экстремистік тобының содырлары бүгін Сирияның Хомс провинциясындағы Махин қаласын басып алды. Ұлыбританиядағы сириялық адам құқығын қорғауды бақылау орталығының хабарлауынша, исламшыл содырлар үкімет күштерімен болған шайқастан соң қалаға басып кірген. Ұрыс барысында кемінде 50 сарбаз қаза тапқан. Сонымен бірге жексенбі күні негізінен христиандар қоныстанған Садад қаласының шетінде де ИМ содырларымен шайқас болған. Содырлардың «Әл-Байан» радиосы таратқан ақпаратта Махин қаласында олар көп қару-жарақты қолға түсіргені айтылады. Ол қаладан 25 шақырымдай жерде Хомс провинциясын Сирия астанасы Дамаскімен жалғастыратын жол өтеді. Қыркүйектің соңында Ресей әскери ұшақтары Сириядағы «Ислам мемлекеті» тобына қарсы әуе шабуылдарын бастаған. Бірақ Батыс ол әуе соққылары негізінен Башар Асад режиміне қарсы күресіп жатқан сириялық оппозиция күштерін нысанаға алған деп мәлімдеген. Ресейлік әуе шабуылдарынан ондаған бейбіт адам қаза тапқаны хабарланған. Мәскеу ол айыптауларды жоққа шығарған.  
