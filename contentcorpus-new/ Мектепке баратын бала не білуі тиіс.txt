 Тереңдетіп оқытатын не басқа да мектептерде баланы бірінші сыныпқа емтихан тапсыру арқылы алады. Бала сынақтан сүрінбей өту үшін не қарапайым мектепке барғанда ата-анасын ұялтпауы үшін не білуі міндетті? Білімсіз адам сәннен қалған заманда сауатын ашып үлгермеген балаға да қойылар талап күшті. • Ең алдымен өз аты-жөнін, ата-анасының аты-жөнін толық білуі тиіс. Тұрғылықты мекен жайын, телефон нөмірін, ата-анасының жұыс орнын да жатқа білгені жөн. • өзі тұратын елдің, қаланың, өлкенің атын және өзге де елдер мен қалалардың атауларын мүдірмей атай білу. • Ең көп таралған өсімдіктер, жануарлар, жәндіктер, аң-құстар мен балықтар атауы. Үй жануары мен жабайы жануарларды, көкөністерді және ішінде сүйегі бар жеміс пен сүйегі жоқ жидекті бір-бірінен ажырата білу.• Жануарлар не себепті үй жануары және жабайы жануар деп бөлінетінін, қай жануар адамға қандай пайда тигізетінін түсіндіру. • Құстар мен жануарлар сыртқы пішіні бойынша қалай ерекшеленетінін айту (тиіннің құйрығы үлкен, қоянның құлағы ұзын). • Жылқы, сиыр, қой, ешкі, түйе, ит, мысық, аю, түлкі, қасқыр, кірпі балаларының, төлдерінің атауы. • Жеміс пен жидектің қайсысы ағашта, қайсысы бұтада өсетінін ажырату. Жеміс-жидек пен көкністің түсін шатастырмау. • Үйде және балабақшада көріп жүрген өсімдіктерінің атын атау. • Әуе көлігін, су көлігін, жермен және жер астымен жүретін көліктерді білу. • Сол жақ құлағын, оң жақ көзін, сол жақ иығын, оң жақ тізесін, сол қолын қателеспей көрсету. • әртүрлі мамандық атаулары мен мамандардың атқаратын қызметтері.• Бөлмеден шарға ұқсайтын, төртбұрышқа, үшбұрышқа, дөңгелекке, шаршыға ұқсайтын нәрселерді тез табу. • Қай зат жиһазға, ыдысқа, киімге, жеміске, көкөніске, аяқ киімге жататынын білу.• Жыл мезгілдерін, бір жылда неше ай бар екенін, атауларын, бір айда неше күн, аптада неше күн, бір сағатта неше минут бар екенін ұмытпау. • Басты түстерді шатастырмау. • Оң мен солды, жоғары мен төменді, алды мен артын ажырату.• Басты спорт түрлері, жолда жүру ережесі мен белгілері. • Атақты ақын-жазушылардың аты-жөнін атау. • Мереке күндері. • Бос уақытында шұғылданатын сүйікті ісі туралы әңгімелей білу. • Ең бастысы: мектепке не үшін барғысы келетінін айту. 
