Халықтың қалаулысы, қоғам қайраткері, ҚР-ның еңбек сіңірген мәдениет қызметкері, Қазақстанның халық жазушысы Шераға, Шерхан Мұртаза бүгін 80 жасқа толып отыр. Аға қаламгердің еңбегі мен өнбегі қалың халықтың көз алдында. Шерағаның кіндік кескен туған жері, құт-мекен Жуалыда ертең торқалы той. Ағалы-жағалы жандардың, жалпы дүйім жұрттың жиналып, бас қосатын күні. Кейіпкерімізді мінберде көруге, мерейін өсіруге асыққандардың легі қалың.  Шерхан Мұртаза Өз кезігімізде, Шерхан Мұртазаның шәкірті, «Айқын» газетінің бас редакторы сұхбат алған едік. «Ұстазыңды ұлы әкеңдей сыйла» деп бекер айтпасақ керек, Н.Жүсіптің Шерағаңа деген сый-құрметі елден ерек екен, сұхбат беруге бірден келісім беріп, бізді де қуантқан еді. - Ертең Шерағаның тойы... Сіз не дейсіз? - Ағамыз қыркүйектің 28-інде, яғни бүгін мәртебелі 80 жасқа келіп отыр. Бүкіл саналы ғұмырында қазақ елінің тілі, әдебиеті, мәдениеті жолында күресіп келе жатыр. Көптеген республикалық басылымдардың басшысы болды.  «Лениншіл жас», «Егемен Қазақстан» газеттерінде бас редактор болған кезінде өте тегеурінді, талапшылдығымен көрінді. Кейіннен депутаттық қызметті алып, халық қалаулысы болды. Көптеген мәселелердің бастауы осы кісінің ойынан туған еді. Қай жерде, қандай қызметте болмасын, Шерағаңның азаматтық үні естіліп отырды. Ал нарықтық реформалар басталған тұста Камал Смаилов екеуінің жазысқан хаттары көптеген оқырманға әсер етті деп батыл айта аламын. Сөйте жүре, қаламын қолынан тастамады: «Бесеудің хаты», «Қызыл  жебе», «Ай мен Айша» деген ғұмырнамалық үлкен шығармасын ұсынды. «Бір кем дүниесінің» өзі неге тұрады...  Нұртөре Жүсіп - Зейнолла Қабдолов «Менің Әуезовым» дейді. Ал «Сіздің Шер-ағаңыз» қандай?  - Шерағаңды өз басым ұстазым деп білемін. Мен Павлодарда жүрген кезде «Егемен Қазақстан» газетіне арнайы шақыртып алып, уақыт ұзатпай ең жас бөлім редакторы етіп тағайындады. Тіпті ең жас редколлегия мүшесі етіп сайлап, қолдауын аямады. Телеөндірісте де біршама жаңалықтар ала келді. «Таңшолпан» сол кезде дүниеге келген еді. Менің Шерағам, айта берсек, таусылмайды ғой, сан қырлы, өткір мінезді, орақ тілді шешен, көсем... - Ағамыздың игілікті істерін айта отырыңыз... - Есімде... 1991 жылы 15 сәуірде ең бірінші болып өз есімінен «-ов», «-ев» дегенді алып тастау туралы идея көтерді. Сол кезде редакция мүшелерінің барлығы да Шерағаның бастамасын қабыл алып, сол күні-ақ «-ов», «-ев» дегендерден құтылған едік. Тағы да бір сыры, Шерағаң адам баласына, әсіресе тілшіге деген құрметі бөлек еді. Егер жазған дүниең жақсы болса, баса-көктеп мақтай бермей, қол қысып ризалығын білдіруші еді. Қолыңнан сәл сәтке ғана қысып тұрып қалуынан асқан мақтау көрген жоқпын. Еңбекті әділ бағалайтын қасиеті зор. Қол астында жүргенімізді ұсыныстарымызды қабыл алатыны бізге деген үлкен сенімі еді. Соның арқасында да, біз өз үнімізді естірту үшін Шерағаның шекпенін киіп шықтық деп айтуға болады. Ағамыз аман жүрсін, нәсібі таусылмасын.  Әңгімелескен: Ардақ ҚҰЛТАЙ  Сурет: sim.kz, almaty-akshamy.kz, proza.ru  
