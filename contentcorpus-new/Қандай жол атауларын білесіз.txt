Қазақ – көшпелі халық. Жаз – жайлауға, күз – күздеуге, қыс – қыстауға, көктем – көктеуге көшіп-қонып тіршілік еткен. Жолдың азабын жүрген біледі. Жолаушылап жүретін халқымыз жүретін жолға да небір атау берген. Біліп жүргеніміз артық етпейді.  Айдау жол – кең, көп жүрілген жол. Айрық жол – екіге, үшке айрылған жол. Арба жол – көлік жеккен арба жол. Аспа жол – аңғар үстінен асылдыра салған ілме жол. Асу жол – тау жотасын, биік қыратты басып өтер өрлі жол. Әуе жолы – ұшақтар жолы. Даңғыл жол – сайрап жатқан тегіс, тақтақ жол. Жалғыз аяқ жол – жаяу және салт атты адам жүретін соқпақ. Жал жол – қыр үстіндегі жалғыз аяқ жол. Жым – аңдар жүретін жол. Күзер жол – кең жол. Күрең жол – кең даңғыл жол. Күре жол – негізгі бастау жол. Қаптал жол – қатар жарыса түскен жол. Қара жол – арба жүретін ескі үлкен жол. Қасқа жол – айқын түзу жол. Қоян жымындай жол – ирек, жықпылды, бұрылысы көп сүрлеу. Сайрақ – ұзақ сүрі, күре жол. Сар жол – қашық жол. Соқпақ – адам, мал жүріп әбден тапталған жалғыз аяқ жол. Сүрлеу – көптен бері жүрілмеген көмескі жол. Сорап – ескі жолдың есімі. Су жолы – кеме жолы. Табан жол – жалғыз аяқ, сүрлеу, соқпақ. Таптаурын жол – жүре-жүре тапталған ескі жол. Тастақ жол – ұсақ қиыршық тасты жол. Темір жол – пойыз жолы. Торап – жолдардың тоғсқан түйілісі. Төте жол – тура, жақын жол. Ұлы жол – үлкен маңызды жол. Шана жол – шана жүретін қарлы жол. Шатқалды жол – тар қыспақты аңғардағы жол. Шытырман жол – бірін-бірі кесіп өткен айқыш-ұйқыш жол. 
