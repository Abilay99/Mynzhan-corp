 Косметолог қазір сәнге айналған, сұранысқа ие мамандықтардың бірі. Себебі, косметолог – тән сұлулығының шебері. Косметологтардың жұмысы бірнеше бағытқа бөлінеді: 1. Косметолог-эстетист. Бетке, мойынға, денеге массаж жасайды. Физиотерапевтік аппаратуралармен денеге емдік ораулар, пилинг, ботокс жасайды. 2. Дерматолог-косметолог. Ол адамның терісінің типін ажыратып, соған сәйкес иісмайлар тағайындайды. Терідегі ақаулар мен ауруларды (аллергия, безеу, т.б.) анықтап, емдік шараларды қолданады. 3. Хирург-косметолог емделушінің өтініші бойынша бетке, денеге пластикалық ота жасайды. Ол косметология саласындағы лазерлік заманауи технологияларды терең меңгерген болуы керек. Әлбетте, жалақысы да соған сай болады. Кез келген жан косметолог болып істей алмайды. Ол үшін өзгеге жанашыр, шыдамды, емделушінің назына, талабына түсінушілікпен қарайтын, медициналық білімі бар, арнайы дайындық курсынан өткен, косметологияның соңғы жаңалықтарынан хабардар, жаңа технологияларды меңгерген білікті маман болуыңыз керек. Косметологтар сән салонында, медициналық емханаларда және косметологиялық кабинеттерде жұмыс істей алады. Ажарына көңілі толмағандардың түрін өзгертемін деп жүріп маманның кәсіби дайындығының төмендігінен мүгедек болып қалғандар туралы естіп жатамыз. Сондықтан, косметологтың қайсысы болмасын білімдерін үнемі жетілдіріп отыруы тиіс.  Оқи отырыңыз: Мамандықтың бәрі жақсы: Аудармашы Мамандықтың бәрі жақсы: Мал дәрігері Мамандықтың бәрі жақсы: Дизайнер Мамандықтың бәрі жақсы: Туризм ісі 
