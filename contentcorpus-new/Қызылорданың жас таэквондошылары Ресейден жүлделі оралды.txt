Ресейдің Рязань қаласында өткен таеквондодан халықаралық жарыста қызылордалық спортшылар жүлделі оралды. Бұл туралы  Baq.kz облыстық  дене шынықтыру және спорт басқармасының баспасөз қызметіне сілтеме жасай отырып хабарлады.   Қазақстан құрама командасы олжалаған 1 алтын Қызылорда облысы спортшысының еншісінде. Жарысқа мықты деген 1500 спортшы 40 салмақ дәрежесінде қатысқан. Халықаралық жарыста Қазақстанның намысын абыроймен қорғаған жастар арасында сынға түскен №1 облыстық олимпиадалық резервтің мамандандырылған балалар-жасөспірімдер мектебінің спортшысы Айнұр Есбергенова 52 келі салмақта чемпион атанды. Жасөспірімдер арасында №2 облыстық олимпиадалық резервтің мамандандырылған балалар-жасөспірімдер мектебінен Жібек Көпен +59 келіде күміс жүлдені иеленсе, Ж.Баһадүр атындағы облыстық спортта дарынды балаларға арналған мектеп-интернат спортшысы Айым Тоғман 51 келіде қола жүлдені иеленді. Спортшылар сәуір айында Қытайдың Тайпей қаласында болатын Азия чемпионатына қатысады.   
