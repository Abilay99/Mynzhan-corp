Өрмек – алаша, басқұр, қоржын, кілем т.б. тоқитын көптеген бөліктен тұратын күрделі тоқыма құрал.Термелі өрмек – кілем тоқитын құрал.  Жәй өрмек – бұған енсіз құр, бау,  терме, басқұр сияқты бұйымдар тоқылады. Жәй өрмек бірнеше бөліктен, құралдан құрылған.Қазық – желі және өрмек өрісі үшін қажетті қазықтар. Кергіш қазық – өрмек өрісін алдыңғы жағынан керіп тұрады.Күйеу қазық – өрмекті арт жағынан керіп тұратын қазық. «Жетім қазық» деп те атайды. Күзу шыбығы – арқау жіп өткізетін ағаш шыбық.Күзу арқалығы – күзу шыбығын тең көтеріп тұрады. Мосы – арқалықты көтеріп тұратын үш бұтты құрал.Адарғы – өрмек өрісінің астыңғы және үстіңгі беттерін айқастыратын ағаш құрал. Серу ағаш – өрмек өрісі енін, жіптерін бірдей етіп ұстап тұратын құрал.Жүгіртпе – арқау жібін өткізіп тұратын құрал. Қылыш – адарғыдан кейін арқау жібін тығыздайтын қылыш тәрізді ағаш.Бақылау жіп – өріс жіптері шатаспау үшін қолданылатын (буатын) бөлек жіп. Тергіш – өрнек шығару үшін түрлі-түсті жіптерді теретін, іріктейтін ағаш құрал.Еркек жіп – күзуде  тұрған желі жіптерінің үстіңгі беті. Ұрғашы жіп – астыңы беті.Шатыс – еркек және ұрғашы жіптердің адарғы арқылы айқасуы. Тарту жіп – күзуді қозғалмау үшін қатты тартып бекітіп қоятын мықты жіп.Жіп қашу – желі жіптерінің үзілуі. Арқау – тергіштен кейін шатысты ұстап қалатын, жүгіртпеге оралған арқау жіп. Ұқсас жазба:Қолдың сәні – білезік Сәукеле сән береді сұлуларға 
