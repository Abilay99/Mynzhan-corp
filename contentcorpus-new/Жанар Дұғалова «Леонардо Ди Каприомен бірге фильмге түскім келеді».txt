Жанар Дұғалова – қазақ эстрадасындағы танымал, көпшіліктің көзайымына айналып үлгерген әнші. Оның өзіндік табиғатын бағалайтын тыңдармандары да бар. Назарларыңызға әншімен болған сұхбатты ұсынамыз.   - Жанар, сәлеметсізбе, әңгімені дәл қазір айналысып жүрген жобаларыңыздан бастасақ. Қазір қандай жобалардың басы-қасында жүрсіз? - Дәл қазір жаңа бейнебаянымның шығуына дайындалып жатырмын. Киноға түсуге бір-екі жерге шақырды. Сол ұсыныстарды ойланып жүрмін. - Ал бейнебаяныңызды қай әнге түсіріп жатырсыз? - «Айта берсін» атты әніме. - Былтыр «Turkvizyon-2014» байқауында жеңімпаз атандыңыз. Бұл жеңісіңіз шығармашылық өміріңізге қалай әсер етті? - Өмірім түбегейлі өзгерді деп айта алмаймын. Бірақ танымалдылығым артып, ұсыныстар көбейді. - Баян Есентаеваның продюсерлік орталығында жұмыс істемейтініңізді білеміз. Дәл қазір продюсеріңіз бар ма? - Ол кісімен әлі де алда талай жұмыс жасаймын. Композитор ретінде «Шайн продакшн» жобаларына ән жазуым мүмкін. Және өзге ұсыныстар түсіп, шақырып жатса, қуана-қуана барамын. Дәл қазір продюсерім жоқ, барлығымен өзім айналысып жүрмін.  - Шетелде танымалдылығыңызды арттырғыңыз келе ме? - Әрине, шетелде танылғым келеді. Бұл өзімнің атымды шығарсам деген ой емес, мен қазағымның атын шығарғым келеді. - Жеке өміріңізде өзгеріс бар ма? - Әзірге маңызды өзгеріс жоқ. - Жеке бизнеспен айналысу ойыңызда бар ма? - Әрине, жеке бизнесімді ашқым келеді. Өкінішке орай, дәл қазір ондай мүмкіндігім жоқ. - Талай жарысқа қатысып, жеңімпаз атанып, шыңдалып үлгердіңіз. Бойға жиғаныңызды өзгеге үйрететіндей дәрежеге жеткен сияқтысыз. Шәкірт тәрбиелеп жүрсіз бе? - Болашақта шәкірт тәрбиелеуім мүмкін. Әзірге мен бұл дәрежеге жеттім деп айта алмаймын. Әлі уақыты келмеді, оның үстіне көп тәжірибе жинағым келеді. - Өмірлік ұстанымыңыз қандай? - Мүмкіндігінше ешкімнің ала жібін аттамай, абыройлы өмір сүргім келеді. Қолымнан келгенінше бәріне көмектесемін, келмесе, өзгеге жақсы өмір сүруге кедергі жасамаймын. - Көкейіңізде жүрген алып арманыңыз бар ма? - Иә, бар. Леонардо Ди Каприомен бірге бір фильмге түскім келеді. - Жаңалықтарыңызбен бөліскеніңіз үшін көп рахмет! Алдағы уақытта шығармашылық табыстар тілейміз! - Сізерге де рахмет!  
