Атақты қаһарман, қайталанбас тұлға Бауыржан Момышұлының қан майдан туралы естеліктерін Әзілхан Нұршайықовтың "Ақиқат пен аңыз" романынан алып, назарларыңызға ұсынып отырмыз.  – 1941 жылдың октябрінде фашистер өзінің барлық адам күшінің - 42, танктерінің - 75, артиллериясының - 45, самолеттерінің - 31 процентін Москваны алуға жұмсады. Москваға келер жолды бекітіп біздің үш майданымыз: Батыс майданы (командашысы генерал-полковник И.С.Конев), Резерв майданы (командашысы Совет Одағының Маршалы С.М.Буденный) және Брянск майданы (командашысы генерал-лейтенант А.И.Еременко) тұрды. Батыс майданына қарайтын Волоколамск бағытына 16-шы армия (командашысы генерал-лейтенант К.К.Рокоссовский, соғыс советінің мүшесі А.А.Лобачев, штаб бастығы М.С.Малинин) жіберілді. Кейіннен 8-ші гвардиялық дивизия атағын алған біздің 316-шы атқыштар дивизиясы осы армияның құрамына кіріп, Волоколамск қаласы мен Москваға кіретін күре тамыр - Волоколамск тас жолын қорғады.  
