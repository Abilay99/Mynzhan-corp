Әзілхан Нұршайықовтың "Махаббат, қызық мол жылдар" кітабы – талай жастың жастанып оқыған мөлдір сыры. Кітапта Ербол мен Меңтайдың махаббаты баяндалады. Соның ішінде атақты "Қызыл көрпе" өлеңі бар. Бұл өлеңді Ербол Меңтайға арнап шығарған. Кітаптан үзінді оқып көрейік: "Көшеде арлы-берлі осылай ыңылдаумен жүріп, өзімнің шорқақ тіл, олақ ұйқасыммен Меңтайға арнап алғаш рет өлең шығарғанымды аңғардым. Әр жерге тоқтай қалып, түрегеп тұрып, қойын дәптеріме тізген үзік-үзік жолдардан "Қызыл көрпе" деген атпен мынандай төрт-бес ауыз өлең құрастырыппын.  Тәтті ұйқының құшағына беріліп, Жатты сұлу шалқасынан керіліп, Ақ дидарын, аппақ тәнін көргенде Бойым балқып, кетті сезім еліріп. Ай секілді маңдайдағы қиғаш қас, Беттегі мең - сайда жатқан қара тас. Дем шығарып кеудесінен жұпардай, Қорғасындай толықсиды қарындас. Ақ етіне қызыл көрпе басылып, Көкірегі жатыр екен ашылып: Діріл қақты уылжыған қос алма, Қара шашы толқындай боп шашылып. Күнім туып бақ жұлдызым жанатын, Қымтап, шымқап, жаным рақаттанатын, Болсам етті, әттең дүние-ай, сол көрпе Құшып, сүйіп, құмарым бір қанатын. Дәурен қайда маған оны сүйетін? Тым болмаса киімінің киетін, Не сол көрпе астарының бір сабақ Жібі болсам денесіне тиетін! 1946 жыл". 
