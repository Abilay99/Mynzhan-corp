Назарларыңызға ұлы ақын, ойшыл Абай Құнанбаевтың даналық сөздерін ұсынамыз.  *** Ұйықтап жатқан жүректі ән оятар, Әннің тәтті оралған мәні оятар. *** Құлақтан кіріп бойды алар, Жақсы ән мен тәтті күй. Көңілге түрлі ой салар, Әнді сүйсең менше сүй. *** Бөтен сөзбен былғанса сөз арасы, Ол –ақынның білімсіз бишарасы. *** Ұстаздық еткен жалықпас, Үйретуден балаға. *** Естілердің айтқан сөздерін ескеріп жүрген кісі өзі де есті болады. *** Тегінде адам баласы адам баласынан ақыл, ғылым, ар, мінез деген нәрселермен озады. Одан басқа нәрсемен оздым ғой демектің бәрі де – ақымақшылық. *** Егер жаманшылықты көп қылған болсаң, балаңның оқыған құраны сені неге жеткізеді? *** Баланың мал табары болады, мал шашары болады. *** Өзің мал таба алмасаң – балаң мал тапсын. *** Анттың, серттің, адалдықтың, ұяттың бір тоқтаусыз кеткені ме?! *** Иман – парыз *** Иман сақтауға –қорықпас жүрек, айнымас көңіл, босамас буын керек. *** Тірі адамның жүректен аяулы жері бар ма? Рақымдылық, мейірбандылық, әр түрлі істе адам баласын өз бауырым деп, өзіне ойлағандай оларға да болса игі еді демек – бұлар жүрек ісі. Асықтық та – жүрек ісі. *** Тіл жүректің айтқанына көнсе –жалған шықпайды. *** Адам ақылсыздығынан азбайды, ақылдының сөзін ұғып аларлық жүректе жігер, қайрат, байлаулылық жоқтығынан азады. *** Есті кісілер үлкен есі шықпай, ақылды қолдан жібермей, бойын сынатпай жүріп ізденеді. *** Құдайшылық – жүректе. Қалпыңды таза сақта ! *** Мырзаларды мақтайын десең, осы күнде анық мырза елде жоқ, мал бергіш мырзаиттен көп. *** Болыс пен биді құрметтейін десең, құдай берген болыстық пен билік елде жоқ. Сатып алған, жалынып, бас ұрып алған болыстық пен биліктің ешбір қасиеті жоқ. *** Үш-ақ нәрсе адамның қасиеті: ыстық қайрат, нұрлы ақыл, жылы жүрек. *** Көптің аузын күзетіп күн көре алмайсың *** Жігітті жұрт мақтаған – қыз жақтаған. *** Жақсы дос – білген сырын сыртқа жаймас. *** Досы жоқпен – сырлас, досы көппен – сыйлас. 
