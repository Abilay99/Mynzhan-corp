 Қазірде қыздардың көбісі спортзалға фитнес, би сабақтарына баруға тырысады. Артық салмақпен күресу дұрыс-ақ, бірақ соңғы кезде арулар үшін фитнес сабақтары кезекті сәнді трендке айналған сияқты. Олар бұл сабақтарына барынша сәнденіп, боянып баратын болып жүр. Әрине нәзік жандылар әркез сұлу болғысы келеді. Бірақ физикалық жаттығулар кезінде макияж сізге тек бөгет болады. Жүгіру, секіру, билеу, жаттығулар жасау барысында денеміз қызып, ағзамыз жауап ретінде қатты терлейтіндігін білеміз. Дәл осы кезде сіздің бетіңіздегі реңк беруші крем, опа, тіпті ылғалдандырғыш крем де теріні бітеп, оған зақым келтіреді. Қатты терлеген кезде терінің тесіктері ашылып, тері бетіндегі барлық кір-қоқыс, бактериялар ішіне еніп, нәтижесінде теріде түрлі жаралар, безеулер, қабынулар пайда болады. Жаттығу кезінде косметикалық құралдарды мүлдем қолданбаған дұрыс, макияж атаулысын уақытша ұмыта тұрыңыз. Эстетикалық жағынан да спортзалға қатты мейк-аппен кіру орынсыз. Бірнеше қабат крем, опа, еңлік, бронзерге спортзалда жол жоқ.  Далада жаттығатын арулардың жаз болсын, қыс болсын күннен корғаныс кремін қолданғаны дұрыс. Ұйықтаған кезінде ғана макияжын өшіретін қыздар кірпікке арналған суға төзімді тушьты пайдалансын. Қаласаңыз ерінге арналған бальзам жағуыңызға болады. Оның да барынша табиғи компоненттерден болғанын қадағалаңыз, түсті жылтырларды бұл жолы қолданбаған дұрыс. Өзіңізбен бірге жаттығулар кезінде бактерияларға қарсы әсері бар сулықтар ұстап жүріңіз. Спортзалдағы жаттығуларыңызды аяқтаған бойда бетіңізді бір сүртіп алсаңыз, теріге байланысты қиындықтардан сақтанасыз. Бұл жайлы салауатты өмір салтын жақтаушы, өзі де спортзалға тұрақты түрде баратын блогшы Айжан Табын былай дейді:    Сізді жаттығу кезінде пайда болған беттің табиғи шырайы-ақ сәндеп тұрады. Спортзал сіз үшін мейк-аптан "босайтын" жер болсын. Дайындаған: Сания Аринова  
