Түрік жазушысы Омер Сейфеддиннің "Елші" әңгімесінің жалғасын ұсынамыз. Басы... Патшаның жағы қарысып, көзі қысылып, қолындағы қағаздарды мыжғылай бастады. Ашуға ерік беретін жағдай болмаса да қаны басына шапты. Әлі патшалық тағына отырмай тұрып та, мұнымен ешкім осылай сөйлеспеген еді. «Бұл деген есуас қой, әлде керісінше ме?!», – деп ойлады. Көзін сығырайтып отырған патша, мұны жазалауға жендеттерін шақыруға оқтала беріп, ойға қалды: «Өзің де таққа екіжүзділікпен аярлықпен жеткен адамдай хақ сөзді көтере алмайсың. Алдыңда ержүрек батырды емес, аяғыңды жалауға дайын итті, бүгіліп-иілген жағымпазды қалайсың». Патша сығырайтқан көзін қайта ашып, қолындағы мыжғылап тұрған қағазын шетке қойып, Мұқсынға қарады. «Қылыш ізінен қалған тыртықты кең маңдай, от шашқан көз, жуан мойын, түйенің өркешіндей үлкен мұрын, әдемілеп оралған сәлде – бұның бәрі «Шахнама» дастанында кездесетін баяғының батырына ұқсап кететін еді. Маңдайына қылыш терең із қалдырса да, ол тірі – қарсы алдында тұр. Шынында да, бұл бір батыл жігіт», - деп ойлады. Патша да әділетті сүйетін. «Иә - деді ішінен, - ойымыздағы адам міне осы». Мұндай ержүрек адам Отанына, халқына көрсетілген қорлыққа шыдай алмайды, өлімнен қорқып басын имейді. Патша сөзін әрі қарай жалғады: – Табризге елші болып барасың. – Айналаңызда көптеген қолбасшыларыңыз, мемлекет қайраткерлеріңіз тұрғанда не үшін мені жібермекшісіз? – Ысмайыл патшаның зұлымдығынан хабардармысың? – Әрине... – Отаныңды сүйесің бе? – Сүйемін. Құдыретті патша денесін тіктеп: – Өте жақсы, Иран патшасы елшіге тиіспеу заңына бағынбайды, ол біздің дұшпанымыз. Бетпе-бет майданда бізді жеңе алмайтынын білетін ол өшін елшімізден алады. Құдайдан қорықпайтын бұл қатыгез хан жіберген елшімізді азаптап өлтіруден тайынбайды. Әгәраки, осындай жағдай болатын болса, елшімізге істелген қорлықты мемлекетімізге көрсетілген қорлық деп білеміз. Сондықтан да, өлімге тік баратын батыр керек. Егер Отаныңды сүйсең, өзіңді құрбан етесің. – Разымын хан ием, тек бір шартым бар. – Қандай? – Құрбандыққа ақы төленбейді, ақысы төленген құрбандық құрбандық емес, өз мүддеңді ойлаудан туындаған құрбандық болады. Сондықтан, мен не ақша, не атақтан үміттенбеймін. – Ұлым бұл не дегенің? Ысмайылдың елшісі алтын мен күміске малынып келді. Ат-арбасы да, малайлары да әдеміленіп келді. Біздің жіберетін елшіміздің аттары, малайлары алтынмен апталып, күміспен күптеліп киініп баруы керек. Бұл шығындар үшін саған қазынадан бірнеше мың алтын бөлеміз. Мұқсын Шалабей патшаға бұрылып қарады: – Жо-жоқ, қазынадан бір тиын да алмаймын, аттар мен әскерлерді, малайларды өзім киім-кешекпен қамтамасыз етем. Ниетіңізге құлдық. Ал өзім асыл тастар тағылған сондай шапан киейін, бұл Ысмайыл патшаның түсіне де кірмеген. – Ондай киімді қайдан аласың? – Тігінші Тұрұлынан үнді матасына гауһар қадалған Венеция нақышында безендірілген шапан сатып аламын. Сонша көп ақшаны қайдан аласың? – деп сұрады патша. Оның таңғалуында да себеп бар еді. Бір айдың алды тігілген бұл шапан Стамбул тұрғындарының арасында жыр еді. Сирек кезедесітін гауһар тастар қадалған шапанды, уәзірлер патшаға сыйға тарту үшін сатып алмақшы болған сайын Тұрұлы оның бағасын аспандатар еді. Шалабей бұл шапанды қалай сатып алатынын түсіндірді: – Жерімді, үйімді, барлық мал-мүлкімді кепілге қойып, 10 мың алтын қарыз алмын. Екі мыңын ат, ер-тұрман, малайларға жұмсаймын. Қалған 8 мыңына сол шапанды сатып алмын. Патша оның бұл сөзін нағыз есуастық деп ойлады да: – Қайтып келгенен соң шапан саған керек емес. Бұл шапан бай-манаптар киіп баратын түрлі кештерге ғана жарасады. Мұны сатып алсаң кедейленіп, тіпті қайыршы болып кетесің ғой, - деді. – Ешқашан! Сегіз мыңға сатып алған шапанды Тұрұлы қайтып 7 мыңға алады. Қалған қарыздарымды өтей алмасам, әкемнен қалған үйді сатамын. Мемлекеттен ала беру әділеттілікке жатпайды, менің өзім де бірдеңемді құрбан етуім керек қой. Мұқсын Шалабейдің сөздерін есіткен сайын патша таң қалғанның үстіне таңғала түсті. Патшалыққа лайық емес Ысмайылдың орнын белгілеп беретін адамды Құдайдың өзі жібергеніне шүкіршілік етті. Патша басындағы ауыр кавугын сілкітіп жымиды. О, менің қорқақ уәзірлерім-ай... Өмірлерімен байлығынан айырылып қаламыз деп қалай дірілдеп қорықты десеңші. Егер де осылардың бірін елшілікке жіберсе, Құдай сақтасын мемлекет мүддесінен өз мүддесін жоғары қойып, жанын сақтап қалу мақсатында иіліп-бүгіліп, барлық кемсітулер мен қорлықтарға шыдайтын еді. Патша түскі асқа шақырғанына қарамай Мұқсын Шалабей қайтып кетті. Кейінгі өткен алты ай ішінде Мұқсын үйін, жерін, барлық мал-мүлкін кепілге қойып, өзіне қажет он мың алтынды жинады. Тұрұлынан Стамбулда жыр болған сол шапанды, қайтып келгенде 7 мыңға қайтару келісімімен 8 мыңға сатып алды. Жас келіншегімен, екі кішкентай баласын туыстардың үйіне қалдырып, қайтып келгенше жететіндей ақша беріп кетті. Сосын патша жарлығын алып жолға шықты. Жүрген жолының бәрінде халық мұның гауһар мен алмасқа көмкерілген сол шапанына қызығып, Шалабейдің өзінен бұрын шапанының даңқы Иранға бірінші жетті. Мұқсын Шалабей Табриз қаласына кіріп келгенде бұл жылтырыққа өш кішкентай астана тұрғындары, Шалабейдің өзі күткендей, мұның шапанына аңтарылып, қызығып қарар еді. Қалада, сарайда тіпті кез келген кеште басты тақырып Шалабейдің шапаны болатын. Ысмайлдың өзі де бұл аты аңызға айналған шапан жайлы көп естісе де, көрмеген болатын. Қызғаныштан өзегіне өрт түскен Ысмайл қалайда Шалабейден өш алуды жоспарлады. Қабылдау залындағы қымбат жібек кілемдермен төсектерді шығарып тастап, келген адам тұрып тұратындай отыруға ештеңе қалдырмай, жан-жағын жылан жалағандай етті. Өзі отыратын тақтың артына жендеттерін жасырып, тақтың оң жағына уәзірлер, сол жағына қолбасшылары қатар тізілді. Мұқсын Шалабей қабылдау залына үлкен есіктен қадамын нық тастап кіріп келді. Әдеттегідей басы тік, кеудесі биік. Ол қойнынан патша жарлығын алып тәу етті де, қырмызы, жасыл, көгілдір – түрлі-түсті киімге бүркеніп, қалқиған қарғадай ебедейсіз отырған Ысмайл патшаға ұзатты. Ысмайл ханның беті қуарып кетті, ашуы бойына симай тұрса да, өз-өзін ұстап жарлықты алды. Ашуланған себебі, келген елші қолын сүймек түгілі, иіліп-бүгілмеді де. Мұқсын Шалабей тақ алдында тұрып жан-жағына барлай қарады. Отыратын орын жоқ еді. Ішінен ойлады: «Хан алдында тікесінен тік тұрып құрмет көрсетуімді қалапты. Бұл құрметсіздікке қалай жауап берсем екен», - деді. Кенет басын жарқ етіп жасындай бір ой тіліп өтті. Шалабей жылдам үстіндегі шапанын тақ алдындағы жерге төсеп, өзі үстіне отырды. Ысмайл хан мен уәзірлері, батыр қолбасылары бұған таңырқап қарап тұр еді. Ол болса отырған күйінше шешіле сөйлеп кетті. Даусынан жындар мен айдаһарлардың суреті салынған алтын күмбезді қабылдау залы жаңғырып тұрды: – Жарлықты жіберуші хан ием – ұлы патша Оғыз Қарахан әулетінен. Дүние жаралғалы бері оның ұрпақтарының ешқайсысы құл болмаған. Олардың барлығы патша, хан болып өмірден өткен. Дүние жаралғалы бері ұрпақтары ел билеген хан елшісі жат жердің патшасы алдында тік тұра алмайды. Әлемде менің патшама тең келетін патша жоқ... Мұқсын Шалабей зор дауыспен, қарапайым түрік тілінде сөйлеп жатқанда патша қызарып, бозарып отырды. (Себебі, Ысмайл хан да түрік тайпаларының бірінен шыққан болатын, сондақтан түрік тілін жақсы түсінетін) қатты толқығаннан қолындағы әлі ашып үлгермеген жарлық қалтырады. Ал, тақ артындағы жендеттері қылышын жалаңдатып, дегбірсізденіп, күтіп отырған еді. Мұқсын Шалабей көрік кеудесі бір басылып, бір көтеріліп әлі сөйлеп тұр. Уәзірлер мен қол бастайтын батырлары, әскерлер, жендеттері ханның сабырына қайран еді. Тіпті кейбірі Шалабейді мұқатпақ болып, сөз арасына кейліге берген еді, Мұқсын сөзін айтып бітірді де, рұқсат сұрамай орнынан тұрып кетіп қалды. Ысмайл қанша жылдан бері тірнектеп жинаған абыройын, әншейін бір түріктің алдында шелектеп төкті. Мұқсын Шалабей кетіп бара жатқанда өзі сияқты таң қалғанынан тастай қатқан сарай қызметкерінің біріне "шапанын беріп жіберіндер" деп айтуға ғана шамасы жетті. Қызметкерлернің бірі шапанды қолына алып, түрік елшісіне алдына жетіп барды да : – Шапаныңызды ұмыттыңыз, мархаббат, алыңыз, – деді. Мұқсын Шалабей тоқтап, жымиды да артына бұрылып, Ысмайл хан есітетіндей былай деді: – Жоқ! Мен ұмытпадым, оны сіздерге қалдырамын, сарайларыңызда ұлы патшаның елшісін құрметпен қабылдауға не кілем, не төсек жоқ екен. Оның үстіне түрік жерге төсеген киімін қайтып үстіне ілмейді. Содан да бейхабармысыз, – деді. Мұқсын Шалабей күн-түн демей, атын желдіртіп Ускудорға келгенінде қалтасында соқыр тиын да қалмаған еді. Сонда үстіне қымбат киімдер киген қызметкерлеріне қарап: – Ұлдарым, – деді, – Аттар, асыл тастар, үстімдегі киім мен қымбат тастармен безендірілген қанжарды да сіздерге сыйға тартамын. Осыған ризамысыздар? - Ризамыз, ризамыз! - Алла жар болсын, өміріңізді ұзақ етсін! Мұқсын осы жауапты естіген соң желкесінен тау аударылып түскендей терең демалды. Үйін шеттеп өтіп, теңіз жағасындағы күтіп тұрған қайыққа отырып, сарайға асықты. Патшамен кездесіп, жарлықты тапсырғанын, өзін ешқандай кемсітуге жол бермегенін, Ысмайл ханның жауабын күтпей Ыстамбулға қайтып кеткенін жіпке тізгендей айтып берді. Елшілік міндетін зор абыроймен ойдағыдай атқарып келген Мұқсын Шалабейден патша жолда көрген білгендерін, алған әсерлерін сұрады. Мұқсын Шалабей кетіп бара жатқанда патша кенеттен сұрады: – Шапаның қайда? Мен оны сатып аламын. – Оны алып келмедім. – Иранда саттың ба? – Жоқ. – Ұрлаттың ба? – Жоқ. – Ендеше не істедің? – Ештеңе... Патша қанша қадалып сұрағанымен шапанның қайда кеткенін біле алмай қойды. Мұқсын Шалабей істеген істерімен мақтанып жүретін адамдар санатынан емес-ті. Шалабей сол күні кешкісін Ускудорға қайтып кетті. Ол шапанды қайтып сатып алу келісімімен жеті мың алтын көтеріп келген шебер Тұрұлына шапан жайлы ләм-мим деп тіс жармады. Ыстамбул халқы гауһар мен алмасқа малынған сол шапанның шын тарихын біле алмай, әртүрлі өсектің отын өршітті. Табриз сарайындағы бұл оқиға ұмытылып, шапанның шынайы тарихы жұмбақ күйінде қалды. Бірақ бір кездері байлығы асып-тасқан Мұқсын Шалабей қарыздарын төлегенімен, жерінен, үйінен, бар байлығынан айырылып қалды. Иранға барып келген аты мен қымбат тастармен безендірілген ер-тұрманын сатып, Қазғұнжұқтан ұлтарақтай жер сатып алып, егіншілікпен айналысып, қоңыр тұрмыс кешті. Адамдар кейін: «Бейшара өмірінің ақырына дейін Ускодардағы базарда жеміс-жейдек сатумен күн көрді, тағдыр қасіретін тартқанымен ешкімнің алдында басын имей өтті», – деп айтып жүрді. Ех, адамдар... Ол бар байлығын ел-жұрты үшін бір сәтте құрбан еткенін қайдан білсін! Аударған: Тұрсынбек Башар Дайындаған: Шерхан Талапұлы  
