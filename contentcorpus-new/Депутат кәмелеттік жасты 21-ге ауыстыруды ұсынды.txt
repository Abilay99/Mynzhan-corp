ҚҰРМЕТТІ ОҚЫРМАНДАР, БҰЛ ЖАЗБА 1 СӘУІР КҮЛКІ КҮНІНЕ ОРАЙ ЖАЗЫЛҒАН ӘЗІЛ МАТЕРИАЛ БОЛАТЫН. СОЛ СЕБЕПТІ ЖАЗБАДАҒЫ АҚПАРАТТАРДЫҢ ШЫНДЫҚҚА ЖАНАСПАЙТЫНЫН ЕСКЕРТЕМІЗ.   «Адам 21 жасында ғана оң-солын танитындай деңгейге жетеді. Қазір 18 жастан бастап үйленіп, несие алып, жол жүру куәлігіне ие болып, түрлі мәселеге ұрынып жүрген жастар көп», - деді мәжіліс депутаты Ахметбек Тұрсынханов. Сонымен қатар, 18 жастан кейін шылым мен спирттік ішімдіктерді сатып алуға қолы жеткен бозбалалар зиянды әдетке жастайынан әуес болатындығын айтып, олардың денсаулығына алаңдаушылығын білдірді. Депутат мұндай шақта адам өте еліктегіш келеді, сондықтан оларға толыққанды еркіндік берілмеу тиіс деген пікірде.   Депутаттың пікірінше, басты мәселе – жастардың еліктеуге тым бейімділігінде. Адам тезірек есейгісі келіп, үлкендердің әрекеттерін қайталаймын деп түрлі мәселеге ұрынып жатады. Сонымен қатар, елімізде 18 жасқа толған баласын үйінен қуып, үлкен өмірді өз бетіңше баста дейтін ата-аналар да көп екен. Ал 18 жастағы бозбала мен бойжеткен мұндай қиындыққа төзе алмай, қылмыс жасап, өз өміріне балта шабады. Адам тек 21 жасынан бастап өмірге толыққанды бейімделе бастайтын көрінеді.   
