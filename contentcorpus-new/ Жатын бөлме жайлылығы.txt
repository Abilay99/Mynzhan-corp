 Тынымсыз тірлікке толы күн аяқталып, күн батқан кезде, біздің жан-тәніміз жайлылық қалайтыны анық. Сондықтан, жатын бөлменің дұрыс жабдықталуы өте маңызды. Біздің кеңестеріміз жатын бөлмеңіздің түсін таңдап, жабдықтауға көмектеседі деген үміттеміз.   Жатын бөлме интерьерінің түсі көңіл-күй мен денсаулыққа ерекше әсер етеді. Сондықтан, бұл бөлмені тынығу уақыты мен сүйікті адамның жанындағы  ләззатты сәттерді жайлы өткізетіндей етіп безендіру керек. Негізі, интерьердің барынша бейтарап түстерін пайдаланған дұрыс. Оларға  көк пен көкшіл-көгілдір реңктер жатады. Көк түсі басым жатын бөлмесі тыныш әрі кең тынысты терең ұйқының кепілі.   Дегенмен, шектен шығудың қажеті жоқ. Өйткені, көк түстің молдығы жабығыңқы көңіл-күй шақыруы мүмкін. Қызғылт түстің реңктерін де қосуға болады. Көкшіл-көгілдір түс тыныштандырып, қызғылт реңктер жанға жылулық ұялатады. Түстердің күрт ауысуы сияқты контрастардан бойды аулақ ұстаңыз. Қызыл түс белсенді, қуатты түстерге жатады. Жатын бөлме интерьерін жоспарлағанда, бұл түске сақтықпен қараған жөн. Мысалы, қызылға бөленген бөлмеде адамның ұйқысы қашады. Тіпті, оттай қызу түнді өткізуді жоспарлап қойсаңыз да, жатын бөлмені жабдықтауда  кішігірім ғана өзгерістер енгізсеңіз жеткілікті: қызыл матадан тігілген төсек жаймасы, қызыл шырағдан.   Мамыражайлық тудыратын тор көзді шотландканы пайдалану жатын бөлменің жайлылығын қамтамасыз етеді. Айталық, мұндай төсек жапқышты терезе  пердесінің суретімен үйлестіруге болады. Дөңгелек және сопақ пішінді шілтердің де тыныштандырғыш әсері мол. Жатын бөлмені әрлеудің басты қағидасы минимализмді ұстану болғандықтан, кеңістікті ашық әрі қанық түсті ою-өрнектермен толтыруға тырыспаңыз. Айталық, қабырға түсінің мата бетіндегі өрнектермен әдемі жарасуын қадағалаңыз.    Кейбір деталдарды қосу арқылы жатын бөлменің ішіне сүйкімділік беруге болады. Табиғаттың әсем көріністері бейнеленген екі-үш картина немесе сурет ілінген қабырға сәтті ойластырылған декор ретінде көрінеді. Гүл немесе құс пішінді кішкентай шырағдандардың көмегімен жарық пен көлеңке түсірудің түрлі әдістерін молынан қолдана отырып, бөлмеге ерекше бейне беретін аура тудыруға болады.   Аяғыңыздың астында жатқан мамық қой терісі немесе жұмсақ төсеніш те үлкен жайлылық пен жылылық сыйлайды. Айналадағы түске сәйкес таңдалып алынған үй гүлі отырғызылған бірнеше құмыра интерьерді жандандырса, шырақтар романтикалық көңіл-күйге бөлейді.  Кез келген жатын бөлменің ең басты жиһазы – жайлы да кең төсек. Әдеттегі жайылмалы диван емес, нақты төсек. Ол интерьердің қандай стилінде орын алмасын, сіздің жатын бөлмеңізде ерекше атмосфера құрайды. Оны қабырғаға тақап не бөлме ортасына қоюңызға болады, төсектің аяқтары биік немесе еденге жайылған матрас іспеттес болуы мүмкін.      Сондай-ақ, жатын бөлмеге киім-кешекке арналған шкаф, төсек жаны тумбасын, кітап-журналға арналған стеллаж, таңғы асқа арналған төсекүсті үстелшесін орналастыруға болады. Орын жеткілікті болса, отырып кітап оқитын немесе кофе ішуге ыңғайлы  жұмсақ кресло да артық етпейді. Ал теледидар көріп, компьютерде жұмыс жасау сияқты істерден бұл бөлмеде бас тартқан жөн. Ең бастысы, жатын бөлмеңізді басы артық дүниелермен толтырмаңыз. Жатын бөлмесі ұйықтау, тынығу мен төсек ләззатына бөленетін орын болғандықтан, кеңістікке барынша мол орын қалдыруға тырысыңыз. Бұл сіздің көңіл-күйіңізді көтеріп, жеңілдік сезімін сыйлайды.    
