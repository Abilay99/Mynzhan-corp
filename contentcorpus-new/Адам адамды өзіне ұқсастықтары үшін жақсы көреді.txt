Бексұлтан Нұржекеұлы әйелдер психологиясына тереңінен қанық. Жазатын тақырыбы да көбінесе сол нәзік жандарға арналады. Әйелдер тақырыбын жазу қиынның қиыны. Жай ғана әйел затын емес, өмірден өткен өнегелі әйелдердің үлгілі іс-қылығын жазады. "Бір әйелдің құпиясы" кітабынан алынған, қанатты сөзге айналған үзінділерді қабыл алыңыз. Өсек деген – осы күнгі фольклор, оның да өмірде өз ролі бар. * * * Әйел шіркіннің ылғи болмаса да, анда-санда күйеуінің сөзіне құлақ асып қойғаны дұрыс. Әйелдің әйел екенін ұмытпай жүруі де жауапкершілік. * * * Арызды қазақта әділдік іздегендерден гөрі қызғанған, көре алмаған, қастық ойлаған адамдар көбірек жазады. * * * Махаббат ұстаз да екен: құмарлы қызығы, сарғайтқан сағынышы, ауыр мұңы адамды әр саққа үйретеді. * * * Бәлкім, білу үшін сұрағанның айыбы жоқ шығар, бірақ маған сұрақ қою деген кей жағдайда сұғанақтық, зорлық сияқтанады. Айтуға тиістісін адамдар бір-біріне былай-ақ айтпай ма? * * *Он жеті жас дегеннің не екені әлі есіңізде шығар: өлең де өлең, өзің де өлең – бәрі өлеңге айналып кеткен кез ғой.* * *Қызғаныш та кісісіне қарай: біреуді қырсыққа, біреуді жақсылыққа жетектейді.* * *Әйел ешқашан алданбайды, алданып қалғансиды.* * *Қылмысты нәпсі істесе, шындықты жүрек істейді.* * *Адам адамды өзіне ұқсастықтары үшін жақсы көреді. * * * Күнделікті өмірде бәріміз де бір-бір халықтың бөлшегі екенімізді ұмытып кетеміз. Қалай жүрем десем, солай жүрем; қалай сөйлесем өз еркім, менде кімнің қандай жұмысы бар, өзіме өзім қожамын деп тасыраңдап, әрқайсымыздың бітім-болмысымыздан халық, халықтың қасиеті, беделі құралатынын, бет-бейнесі аңғарылатынын ескермейміз. 
