Алматы облысы, Кеген ауданы, Тоғызбұлақ ауылынан шамамен сақ, ғұн дәуіріне тиесілі тарихи жәдігер табылды. Сүйінші сұрар жаңалықты National Geographic Qazaqstan журналының жоба жетекшісі, журналист Мақсат Ясылбайұлы редакциямызға жеткізіп, тарихи мұраның қалай табылғанын айтып берді.       Тоғызбұлақтан табылған қазанның биіктігі – 53 см, тереңдігі – 36 см, диаметрі – 55-58 см, ернеуінің ені – 3 см, ернеу қалыңдығы – 0,5-0,8 см, таған биіктігі (қиылған конус пішіндес қуыс таған) – 17 см, тағанның кеңейтілген төменгі бөлігі – 23,5 см, жіңішкеріп келетін жоғарғы тұсы – 15 см, таған қабырғасының қалыңдығы – 5-8 мм, тұтқа (құлақ) өлшемі – 14х6 см. Қуыстағанға орналасқан қола қазанның бүйірі сыртқа шығыңқы, дөңес күйінде құйылған. Қазанның бүйірінде екі жағынан доға пішіндес, жұмыр тұтқалар сәл көлбеу бұрышпен орнатылған. Ол тұтқалардың біреуі бүтін, қазанға орнатылған күйінде сақталса, екіншісі тұтқаның бір бөлшегі ғана табылды. Қазан табаны шұңқырлау. Қазанның ішкі және сыртқы бүйірлерінен құю кезінде пайда болған екі қалыптың түйіскен тұсында пайда болған жік көрінеді. Мұндай жік екі тұтқаның қазан бүйіріне жанасқан тұсынан және тағанның қазанның түбіне жанасқан тұсынан да байқалады. Ернеуі сыртқа қарай сәл қайырылып, көлбеулеу орналасқан. Әзірге болжам бойынша қазан тұтастай құйылған деп есептеліп отыр. Кейіннен бір бүйірінде жаңа ай тәріздес 19х13 см жарық пайда болған және ол екі тұстан (сырты мен ішінен) қоламен жамалған.  Осыған ұқсас қуыс тағанды және әртүрлі өлшемдегі қазандар осы уақытқа дейін Алматы облысы, Еңбекшіқазақ ауданынан (1936, 1953, 1956 жж), Алматы қаласынан (1930, 1956, 1977, 1984 жж), Қырғызстаннан (1901, 1905, 1908 жж) табылған. Алайда, "Тоғызбұлақ қазаны" тәуелсіздік кезеңінде Жетісудан алғаш рет табылып отыр және көлемі мен пішіні жағынан алдыңғы табылғандарға ұқсай бермейді.   Жоғарыда айтылып өткен кездесейсоқ олжалардың бәрі де б.з.д. V–III ғғ. деп мерзімделеді.  Осыған дейін қола қазандардың 80-ге жуық түрлері табылса олардың арасында үш тағанды қазандардың үлесі басым, ал мұндай қуыс тағанды қазандардың үлесі аздау боп келеді.  Осыған дейінгі қол жеткен археологиялық деректерге сүйене отырып, қуыс тағанды қазандардың таралу аймағы Алматы облысы және Қырғызстанның Ыстықкөл аймағы, мүмкін ҚХР-ң Шыңжаң аймағы деп айта аламыз. 
