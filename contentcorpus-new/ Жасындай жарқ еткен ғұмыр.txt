 Бүгін – исі қазақтың мақтанышына айналған боксшы, 2000 жылы өткен Сидней Олимпиадасының чемпионы, І дәрежелі "Барыс" орденінің иегері Бекзат Саттархановтың туған күні. Батыр ұлдың көзі тірі болғанда 39 жасқа толар еді..."Менің жеңісім – қазақтың жеңісі!" деп атой салған боксшының ғұмыры қысқа болды. Бәлкім, көзі тірі болғанда өзі мақсат тұтқан Олимпиаданың үш алтынын ұтар ма еді, кім білсін?! Қыршын ғұмыр...Бекзат Саттарханов қазақ спортшыларын құрметтеді, мақтан тұтты. Серік Қонақбаевты спорттағы пірі санады. Оны басылым беттеріне берген сұқбаттарынан аңғаруға болады.   Бекзат бір кездері шаршы алаңдағы өнеріне тамсанған боксшылармен Олимпиадаға бару үшін барын салды. Аға буынның аялы алақанын сезінді. Оның спортқа келуіне де қазақ боксшыларының рухани ықпалы зор болды. Ал бүгінде Бекзатқа еліктеген буын өкілдері алғашқы белестерін бағындырып үлгерді...  20 жасында Олимп шыңын бағындырған ұл дініне берік болды. Өз жеңістерінің бәріне Алланың қалауы, Жаратқанның жебеуімен жеткеніне ол кәміл сенімді еді. Бұл шынында да солай болатын.    Бұл Бекзаттың риясыз бір шындығы еді. Сидней Олимпиадасы кезінде де аузынан Алласын, кеудедегі жеңіске деген жігерді бір сәт ұмытқан емес.    Жасындай жарқ еткен боксшы туған жерінің қасиетін жоғары бағалады, жанындай жақсы көрді. Қасиетті Түркістан, әулие баба Қожа Ахмет Бекзаттың азамат болып қалыптасуына игі әсерін тигізді. Ал өзінің осында туғанын Алланың маған берген сыйы деп білді.    Бекзат Сиднейде жеңіс тұғырынан көріну үшін барын салды. Өзіне деген сенімін бір сәт те жоғалтпай, ел намысын, ер намысын бәрінен биік қойды. Олимпиада алдында "Мен бас жүлдемен ораламын. Менен алтын күтіңдер…" - деген ұл ел үмітін ақтады. Жасыл құрлықта қазақ елінің Туын биікте қалқытып, Әнұранын шарықтатты. Ал "Мен әлі үш дүркін Олимпиада чемпионы боламын!" - деген мақсаты Бекзаттың маңдайына жазылмаған екен... Амал қанша?!  
