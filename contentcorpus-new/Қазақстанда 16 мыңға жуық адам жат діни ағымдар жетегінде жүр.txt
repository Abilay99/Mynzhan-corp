Елімізде жат ағым жетегінде 15-16 мың қазақстандық кеткен. Бұл туралы ҚР МСМ Дін істер комитетінен Балғабек Мырзаев мәлім етті. «Бейресми деректер бойынша 15-16 мыңдай адам. Оның ішінде такфиристер, жиһадистер деп түрлі ағымдарға бөлініп жатады. Ал Сирияға 500-ге жуық адам кеткен. Сондықтан біз осы мәселелердің барлығын зерттеп, талдап, олардың теріс бағытқа кетуіне не себеп екендігін жан-жақты сараптаудамыз. Қазірдің өзінде «Ақ-ниет» оңалту орталығы жат ағым құрбандарымен жұмыс жасауда», - деді Б.Мырзаев. Имамдардың айтуынша, бүгінде мешітке келетін жамағаттың 85-90 пайызы жастар. Ал жалпы еліміздегі рухани ізденіске түскен жандар ғаламтор арқылы жат ағымдардың уағыз-насихатына иланып жатады. «Бұл ұлттық проблема. Себебі қаншама қаракөздеріміз темір торға тоғытылып, тағдырлары талқандалып жатыр. Енді осы олқылықтың орнын толтырып, бұдан кейін өзгелердің жат ағым құрбаны болмауы үшін жан-жақты еңбек етуіміз маңызды», - деді Нұр-Мүбарак университетінің проректоры, профессор Шамшәдин Керім мырза. Айта кетейік, Нұр-Мүбарак университетінде «Экстремизмнің алдын алу саласындағы мамандарды қайта даярлау институты» ашылды. Осы жағдайларды ескере отырып, алдағы 1-2 жылда 200-300-ге дейін маман қайта даярлау курсынан өтпек. Дереккөз: islam.kz  
