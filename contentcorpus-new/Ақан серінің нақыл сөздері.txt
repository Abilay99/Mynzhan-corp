Ақан сері Қорамсаұлы — өмір шындығын үлкен суреткерлікпен жырлаған заманының асқақ ақыны ғана емес, мұңшыл да сыршыл, лирикалық тебіреністі сазымен, әншілік-орындаушылық өнерімен танылған өзгеше дарын иесі. Оның композиторлығы ақындығынан кем түспейді. Жұртшылыққа кең танылып, "Ақан сері" атануы және атақ, даңқының шар-тарапқа жетуі — әншілік-композиторлық өнерінің жемісі. Көкшенің сұлу табиғатын албырт сезімге, әсерлі музыка үніне бөлеп, артына талай мұра қалдырып кетті. Сол мұраның бірі ақын-әншінің – қанатты сөздері. Назарларыңызға Ақан серінің ел арасында кеңінен тарап, қолданысқа енген нақыл сөздерін ұсынамыз. * Нәпсі – дария. * Мылтық – оқудан соңғы өнер. * Пенденің жетпес көзі келесіге,    Ібілістің кірмеу керек егесіне.    Көңілді ықыласпен хаққа қойдым,    Міну шарт тәуекелдің кемесіне. * Бұл дүние – баяны жоқ бір кең сарай. * Жақсы әйелдің сипаты: Ақ жүзді әйел алсаң бойы сұңғақ. Қасыңа шақырғанда келсе зулап. Дауысы «әу» дегенде әрең шығып, Кеудесі еңкейгенде етсе бұлғақ. Қара қас, жазық маңдай, қара көзді, Дауысы жіп-жіңішке, жұмсақ сөзді. Мінезі майдай еріткен қорғасындай, Келсе де ерте-кешті бір мінезді. Жүзінің ақ аралас, қызыл беті, Жаман сөз сөйлемейді, адал жіпті. Болған да тісі аппақ, пісте мұрын, Ауызы қалжың сөзге болса епті. Жат қылық, шайпау мінез еш болмайды, Шақ етіп дауысы шықпас баланы ұрған. Ерте-кеш бір ауылдан ері келсе, Тап-таза үйдің іші сыпырылған. Жігітке адал жүріп болар серік, Қуанар ғазиз құрбы жүзін көріп. Білгізбей бар болса да, жоқ болса да, Ол бір марал тұрғыны қасын керіп. * Жаман әйелдің сипаты: Болмайды сұлу қылықты жаман қатын, Білмейді оқытсаң да сөздің салтын. Ілмелеп, салған жерден кекесіндеп, Қылады ұрыс-жанжал сөздің артын. Кетеді таң атқан соң өсек бағып, Қонаққа тамақ бер деп ептеп айтса, Жүреді теріс қарап жылмың қағып. Кісіге күле сөйлеп, келмес жанап, Былшылдар ел көзінше байын талап. Таусылды қант пен мейіз, ет пен шай деп, Қонағын қыстай келген бәрін санап. Сыпырмас үйдің ішін, киіз қағып, Еш уақыт шаруа қылмас отын жағып. Тазалық үй ішінде болмаған соң, Бойыңда қадір-баға қалар нағып. Орамал жерде жатар кірі батпан, Салдырап аяқ-табақ қирап жатқан. Сүтін ішіп, шелегін ит жаласа, «Кет!» деп еш айтпайды құдай атқан. 
