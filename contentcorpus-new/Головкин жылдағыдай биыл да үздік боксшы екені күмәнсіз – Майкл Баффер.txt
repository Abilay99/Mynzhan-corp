Әлемдегі ең танымал конферансье (бокс кешін жүргізуші, хабарлаушы) Майкл Баффер Нью-Йоркте өткен Сергей Ковалев пен Вячеслав Шабранский жекпе-жегі жайлы ойын білдірді. Бокс тарихындағы танымал тұлға Massaget.kz сайтының тілшісі Жолдас Өрісбайдың сұрақтарына жауап беріп, жылдың үздік боксшысы атағына Геннадий Головкиннің лайық екенін де айта кетті. - Сіздің таңдауыңыз бойынша 2017 жылдың үздік боксшысы кім? - Геннадий Головкин. 2014, 2015 және 2016 жылдардағыдай ол биыл да үздік екені күмәнсіз. - Ал қай бокс кешін үздік деп айтар едіңіз? - Менің таңдауым бойынша, Кличко мен Джошуа кездесуі. Бұл екі боксшының шаршы алаңға шығуы ғаламдық жаңалық болды. Ауыр салмақта соңғы 10-15 жылдағы үздік бокс кеші болды десем қателеспеймін. - Ковалевтің қайта шаршы алаңға оралуы туралы не айтасыз? - Мен алдағы уақытта Ковалев пен Бивол жартылай ауыр салмақта мықты панчерлар болады деп ойлаймын, - деді Майкл Баффер. 
