Қазан айынан бастап Қазақ онкология  және радиология ғылыми-зерттеу институтында әйелдердің денсаулығын  қорғау мақсатында сүт безі қатерлі ісігінің алдын алу үшін онкүндік  тегін тексерілу шарасы басталды. Бұл шара бүкіләлемдік сүт безі қатерлі  ісігімен күресу күніне орай ұйымдастырылды. Негізгі мақсаты –  онкологиялық аурулар туралы халықты кеңінен ақпараттандыру, әрбір  адамның өз денсаулығына өзі жауапты екенін ұғындыру, «ауырып ем  іздегенше, ауырмаудың жолын іздеуге» шақыру, яғни, сүт безі қатерлі  ісігінің алдын алуда дер кезінде скринингтік тексерілуден өтудің маңызын  көрсету.  Сүт безі қатерлі ісігін әйелдер өмірін жалмайтын  негізгі ауру түріне жатқызуға болады. Мәселен, жыл сайын 1,38 миллионға  жуық әйел қатерлі ісіктің осы түріне шалдықса, 458 мыңнан астамы қайтыс  болады. Ал Қазақ онкология және радиология ғылыми-зерттеу институты  берген мәліметке сүйенсек, онкологиялық аурулар өлім-жітім көрсеткіші  бойынша екінші орында тұр. Жыл сайын 17 000 адам қатерлі дерттің  себебінен көз жұмады. Ал олардың  42%-ы – еңбекке жарамды жастағылар. Қатерлі ісікпен күресуде мамандар еңбегі жеміссіз емес. Жыл сайын  қатерлі ісікті алғашқы сатысында анықтау көрсеткіші артып келеді. Бұл  дегеніміз – халық аурумен күресте белсенділік таныта бастады деген сөз.  Қатерлі ісікті бірінші сатысында анықтау үлкен қауіптің алдын алумен  бірдей. Дәл уақытында емделіп, жазылып кетуге мүмкіндік мол. Онкүндік  кезінде Қазақстан онкологтары еліміздегі әйелдердің бәрін кез келген  емханада тегін тексерілуден өтіп, мамандардан кеңес алуға шақырады. Шынар Талаева Жақсыбайқызы, м.ғ.д., Қазақ онкология және радиология ғылыми-зерттеу институты Маммология орталығының жетекшісі:  Алма Жылқайдарова Жәлелқызы, м.ғ.к., Қазақ онкология  және радиология ғылыми-зерттеу институты мамандандырылған  консультативті-диагностикалық бөлім жетекшісі:  «Еріншектің  ертеңі бітпес» дейді. Біздің ең жаман әдетіміз – денсаулығымызға  бей-жай қарап, дәрігерге баруды күнде ертеңге қалдыра беретіндігімізде.  Сол себепті, тексерілуден өтуді ертеңге немесе келесі жылға қалдырмай,  бүгін, дәл қазір барыңыз! Дайындаған: Қарлыға Бүйенбай  
