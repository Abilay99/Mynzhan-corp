Қазақтың бейнелі сөздері кейде таңдайыңды қақтырмай қоймайды. Бүгінде қолданыста жоқ немесе азайып бара жатқан осындай сөздерді назарларыңызға ұсынамыз. Ақ құйрық көңіл ашар шай секілді – сапасы жақсы, хош иісті шайдай көңіл жадырататын кісі. Ақпан соқса өлмейтін, тоқпан соқса өлмейтін – шыдамдылық, төзімділік туралы айтылған сөз. Ақпар су – ағын су. Ақ пен қызыл арасында – күн ұясына кірген шақ. Ақ сазандай бұлқынсын – сылаң қақты. "Толған айдай толықсып, ақ сазандай бұлықсып, бұралып кетіп барады" деген суреттеулер кездеседі. Ақсақты тыңдай, өтірікті шындай қылды – жай-жапсарын білдірмей, жалғанның қисынын келтірді. Ақ сұпыдай – әсем, ақ торғынақ сұпыдай бет біткен, оймақ ауыз, күлім көз, ақ шыныдай ет біткен, қайың сынды мүсінді деп келеді. Ақ табан – мал-мүліксіз, сорлы, кедей. Ақ тұш, ақ сиырдың сүтін іш – қазақта кісі түшкіргенде осылай әзіл-қалжыңмен айтылатын тілек болған. Тілазар – тыңдаусыз, жалқау бала. Тісқаққан – айлакер, кәнігі. Тышқан тірлік – ептеп-септеп күн көру. Тек серік – балама сауда, затпен есептесу.   Дайындаған: Мейіржан Әуелханұлы  
