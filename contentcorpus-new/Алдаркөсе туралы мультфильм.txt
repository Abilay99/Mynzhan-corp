Алдаркөсе — қазақ ауыз әдебиетінің көрнекті кейіпкері. Ол ақылды айлакер, өте қу болғандығымен халық есінде қалған. Алдаркөсе өзінің асқан ақылдылығы арқылы мұратына жетіп отырады. Оның мақсаты – сараң байды, пайдакүнем саудагерді, озбыр ханды әжуа ету. Мысалы, ол асқан сараңдығы үшін халық Шықбермес Шығайбай атаған байдың асын ішіп, атын мініп, қызын алады; алыпсатар саудагердің алдынан өгіздерін айдап кетеді; оның бұл әрекетін халық айыптамайды, қайта құптап, қошеметтеп отырады. Өйткені, Алдаркөсе әділетсіз билік иелерінен қиянат, қорлық көрген қарапайым халықтың өкілі. Алдаркөсе түркі тілдес халықтар әдебиетінің көбіне ортақ тұлға. Бұл Алдаркөсе жайындағы аңыз әңгімелердің ежелден келе жатқан көнелігін, әлеуметтік мәнділігін көрсетеді. Оның өмірде болғанын, қай заманда өмір сүргенін дәлелдейтін тарихи дерек жоқ. Алдаркөсе бейнесі қазақ театр және киноөнері туындыларында да көрініс тапқан.  Сондай, ауыз әдебиеті кейіпкерін дәріптейтін мультфильмдерді көріп, таным көкжиегіңізді кеңейте жүріңіз.      
