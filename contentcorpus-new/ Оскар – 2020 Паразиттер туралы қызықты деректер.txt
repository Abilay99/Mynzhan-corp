 Күні кеше Лос-Анджелес қаласында "Оскар" марапатын табыстау рәсімі өтті. Нәтижесі кім-кімді де таңғалдырмай қоймады. Шарада кәріс режиссері Пон Чжун Хо түсірген "Паразиттер" фильмі бірден 4 аталым бойынша үздік шығып, үлкен жетістікке қол жеткізді. Бүгін аталған картина туралы қызықты деректер топтамасын ұсынып отырмыз. ►  Ки-джон (Пак Со-дам) ағасына Ёнсе университетінің дипломын қолдан жасап береді. Бұл Оңтүстік Кореядағы аса беделді 3 университеттің бірі. Режиссер Пон Джун-хо осы оқу орнын бітірген. ►  Фильмнің Оңтүстік Кореядағы премьерасына дейін 192 ел оны көрсету құқығын сатып алып үлгерген. ►  Актриса Чан Хе-джин аталған фильмдегі рөлі үшін 15 кг салмақ қосқан.  ►  Режиссер Пон Джун-хо бас кейіпкерлердің бірін сомдайтын Чхве У-щиктің сәл арықтауын сұраған. Ол  Ки-удың жас әрі әлсіз екенін көрсетудің амалы еді. ►  Чхве У-щик пен Пак Со-дам өз рөлдерін жоғары деңгейде атқарып шығуы үшін олар түсірілім кезінде де, одан тыс уақытта да Сон Кан-хоны "әке" деп атаған. Алайда кәріс мәдениетінде бұл ақылға қонымсыз дүние екен.  ►  Басылымдарға берген сұқбаттардың бірінде режиссер осы туындысын түсіру туралы шешімге Ким Ги-ённың "Үй қызметшісі" (1960) картинасын көргеннен кейін келгенін айтады. ►  Канн кинофестиваліндегі премьерасында көрермен оған 15 минут үздіксіз қол соққан. ►  Канн кинофестивалінің негізгі аталымы бойынша жеңген алғашқы оңтүстіккореялық фильм. Бұл кәріс киносының 100 жылдығымен тұспа-тұс келді. ►  2019 АҚШ-та ең көп касса жинаған шетелдік фильм болды.  ►  "Алтын глобус" марапатына ұсынылып, оны  "Шетел тіліндегі үздік фильм" аталымы бойынша ұтқан алғашқы оңтүстіккореялық фильм; АҚШ актерлер гильдиясының марапатын "Үздік актерлік құрам" аталымы бойынша жеңген алғашқы шетелдік картина; "Оскар" марапатына "Үздік фильм" категориясы бойынша ұсынылған және ұтқан алғашқы оңтүстіккореялық фильм; Осы аталым бойынша үздік шыққан алғашқы шетел тіліндегі картина, "Үздік фильм" мен "Үздік халықаралық фильм" аталымдарын қатар ұтқан алғашқы шетелдік картина. ►  Канн мен "Оскарды" қатар алған екінші фильм. Біріншісі — Делберт Манның "Мартиі".  ►  Сценарий жазу барысында Пон Джун-хо  репетиторлықты негізге алған. Оның ойынша, бұл – қазіргі таңда Оңтүстік Кореяда аса бай және тым кедей әлеуметтік топты тоғыстыруы мүмкін жалғыз кәсіп. ►  Картинаның ресми ақ-қара нұсқасы бар. ►  Әкесі мен ұлы спорт залда сөйлесетін сценада Ки-удың (Чхве У-щик) көзіне жас келеді, бірақ бұл сценарийде жазылмаған. ►  Тасқын болған кезде суға қоңырқай түс беру үшін косметикалық маска жасайтын саз пайдаланылған.   
