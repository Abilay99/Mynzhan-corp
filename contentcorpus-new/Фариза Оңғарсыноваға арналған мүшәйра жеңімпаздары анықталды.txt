Елбасы Н.Ә. Назарбаев өзінің "Рухани жаңғыру" бағдарламалық мақаласында: "Жаңғыру атаулы бұрынғыдай тарихи тәжірибе мен ұлттық дәстүрлерге шекеден қарамауға тиіс. Керісінше, замана сынынан сүрінбей өткен озық  дәстүрлерді табысты жаңғырудың маңызды алғышарттарына айналдыра білу қажет. Егер жаңғыру елдің ұлттық-рухани тамырынан нәр ала алмаса, ол адасуға бастайды", – деген еді.  Осыған орай сәуір айында "Рухани жаңғыру" бағдарламасы аясында Атырау облысының әкімдігі, облыстық Мәдениет, архивтер және құжаттама басқармасы, Қазақстан Жазушылар Одағы Атырау филиалының қолдауымен, "Руханият" қоғамдық бірлестігінің ұйымдастыруымен көрнекті ақын, Халық жазушысы, ҚР Мемлекеттік сыйлығының лауреаты Фариза Оңғарсынованың 80 жылдық мерейтойына орай республикалық жабық жыр мүшәйрасы өткізілетінін хабарлаған едік. 45 жасқа дейін қатысқан ақындар Фаризаға арналған және еркін тақырыпта бір-бір өлеңнен жіберуі тиісті болатын. Ақын шығармаларын насихаттау, жастар шығармашылығын қолдау және Атырау өңірінің тарихы мен тұлғаларының жарқын бейнесін дәріптеу мақсатында өткізілген мүшәйра жеңімпаздары бүгін белгілі болып, Атырауда оларға белгіленген жүлделер табысталды. Ақын, Махамбет сыйлығының иегері Светқали Нұржан төрелік ететін қазылар алқасының мүшелері 100-ге жуық түскен шығармаларды қарап, жүзден жүйрік шыққандарды анықтады.   Аталған шараға Атырау облысының әкімі де қатысты. "Бүгінгі өлеңнің тойы – ақын тойы Атырау еліндегі шымылдығын ашқалы отыр. Қазақта «Алуан-алуан жүйрік бар, әліне қарай шабады» деген жақсы сөз бар. Жазба поэзия өкілдерінің қатысуымен өткен бұл байқау шын мәнісіндегі талантты жастардың келешегіне қанат бітіреді деген ойдамыз. Аса күрделі, жұмбақ, асқақ ақынның өлеңдегі бейнесін жасауға талпыныс білдірген 100 – ге тарта үміткердің арасынан озық шыққандар бүгін Фариза Оңғарсынқызы туған жерге келіп отыр. Фариза апамыз жүздеген жас талантты қанатының астына алған қамқор ұстаз болды. Ол тұсауын кескен көптеген жастар бүгінде қазақ әдебиетінің белгілі өкілдеріне айналып үлгерді", – деді Нұрлан Ноғаев. Марапаттарды елімізге белгілі ақын-жазушылардан бөлек аймақ басшысы Нұрлан Ноғаев пен ақынның ұлы Алмас Оңғарсынов табыстады. 
