Қазақстан Президенті Нұрсұлтан Назарбаев Ақмола облысына жұмыс сапары барысында БАҚ өкілдеріне бензин бағасының көтерілуіне қатысты пікірін айтты, - деп хабарлайды Тengrinews.kz тілшісі. "АИ-92-95 бензинінің 30 пайызын біз Ресейден сатып аламыз. Егер біз олай істемегенде (ҚР үкіметінің бензин бағасын реттеуден бас тартуы - Авт.), бізде бір айдан кейін бензин мүлде болмайтын еді", - деді Мемлекет басшысы. "Бұл экономика заңдары, оған ештеңе істей алмайсың, теңестіру қажет (жағдайды), ал біз ортақ (экономикалық) кеңістіктеміз: кеден жоқ, шекара ашық. Сондықтан шара қолданып, барлығына түсіністікпен қарауға тура келеді. Егер адам 100 мың долларға жол талғамайтын көлік сатып ала алса, онда жанармайды да дұрыс құйсын", - деді Нұрсұлтан Назарбаев. Айта кетейік, Қазақстанда бензин бағасын реттеуден бас тартылды. Үкіметтің мұндай шешімі өткен аптада жарияланды. Астанада өткен брифингте премьер-министрдің бірінші орынбасары Бақытжан Сағынтаев үкіметтің жанар-жағармай нарығындағы тапшылықтың алдын алу мақсатында АИ-92 маркалы бензиннің бағасын мемлекеттік реттеу саласынан шығару бойынша шешім қабылдағанын мәлімдеді. Сонымен қатар, ҚР энергетика министрі Владимир Школьник Қазақстанда АИ-92/93 маркалы бензин бағасының 140-150 теңгеге жетуі мүмкін екенін хабарлады. 
