Алматыдан Ұзынағашты бетке алып шыққанымыздан жарты сағат өтпей-ақ алдымыздан "Ақындар мен батырлар елі" деген жазу көзіме оттай басылды. "Қазақта қара сөзге дес бермедім" деген ұлы һәкім Абайдың сөзі есіме түсті. Иә, қазақта қара сөзде алдына жан салмаған хас жүйріктей қаншама дүлдүлдер болды. Соның біразы осы Жетісу даласында тұяғы қызғанша шапты. Жетісу даласы – ән мен күйдің, өлең мен жырдың алтын бесігі. Бұл бесікке қазақтың мен-мен деген тау тұлғалы сал-серілері, ақындары, жыршы-жыраулары бөленді.  Біз бүгін сондай халық ақындарының бірі, Қазақстан жазушылар одағының мүшесі болған Үмбетәлі Кәрібаевтің атына ұйымдастырылған байқауға бара жатырмыз.  Үмбетәлі Кәрібаев бала кезінен-ақ өлең-жырға қызығып, өзі домбыра жасап айтысқан. Алғаш 12 жасында жыр алыбы Жамбылды көріп қатты тәнті болыпты. Жасы он сегізге толғанда арнайы Жамбылды іздеп келіп:– Жасыңнан ақын Жамбыл атанғаның,Атақты Сүйінбайдан бата алғаның.Шәкірті Сүйінбайдың болғаннан соң,Үйіңде тыныш қана жата алмадың.Әдейі ат арылтып інің жетті!Қолыңды жай келеді бата алмағым, – дегенде Жамбыл ақын:– Қара сөзге жүйрік екенсің, – деп батасын беріп, ақ жол тілеген екен. 80 жылдық ғұмырында Үмбетәлі ақын Кенен Әзірбаевпен төс қағыстырып дос болған. Орынбай, Иса, Кенен, Саяділ, Есдәулет, Қалқа, Жақсыбай сынды белгілі халық ақындарымен айтысқан. Қырғыз жыршылары Оспанқұл, Жаманқұлдармен, қазақ зиялылары Мұхтар Әуезов, Сәбит Мұқанов, Ілияс Есенберлиндермен және орыс жазушысы Михайл Шолоховпен шығармашылық байланыста болған. Кемеліне келіп, Үмбетәлі бір жиында бет қаратпай барлық ақынды жеңіп отырғанда Жамбыл ақынның өзі келіп айтысқа шақырыпты, сонда Үмбетәлі тұрып: "Сіз менің бата алған ұстазымсыз, айтыспаймын. Бас жүлде сіздікі" деп өз қолымен апарып берген екен. Жыр алыбы Жамбыл:– Мен сені келіп едім сынағалы,Бұйырған алып жүрмін сыбағаны."Қара жорға" деп саған ат қоямын,Сөзімнің болсын осы тиянағы, – деп риза болып, "Қара жорғам" деп атаған екен. Содан бері Үмбетәлі ақын өлең-сөздің қара жорғасы атанып кеткен деседі...  Үмбетәлі Кәрібаев ауылында өтіп жатқан байқауға ауданнан 18 мектеп үкілеп 22 қатысушысын алып келіпті. 5-11 сынып аралығында өткен байқау 4 кезеңнен тұрды. Бірінші қатысушылар Үмбетәлі Кәрібаевтің қанша өлеңдерін жаттағанын дәлелдесе, екінші кезең бойынша ақынның шығыс қиссасының желісімен жазылған "Үш өнерпаз" дастанын қаншалықты деңгейде жаттағандарын паш етті. Үшінші кезең бойынша қатысушылар ақынға өздері жазған арнау өлеңдерін оқыды. Соңында қатысушылар әділқазылар алдында Үмбетәлі Кәрібаев шығармасы мен өмірі бойынша құрастырылған сұрақтарға жауап берді.  Аталған басқыштар бойынша жүзден жүйрік шыққандарды әділқазылар бағалап отырды. Әділқазылар алқасы құрамында:    Жарыс жүлдегерлері:  Ал, қалған оқушылар да жүлдесіз қалмай ынталандыру сыйлықтарымен марапатталды. Байқау соңы мерекеге ұласып, оқушылар ақынның сөзіне жазылған "Ана" әнін орындады.    Ауыл және аймақтық байқаулардан сүрінбей өтіп келген қатысушылар аудандық "Үмбетәлі Кәрібаев оқуларына" жоғары дайындықпен келгенін көрсетті. Байқауды ұйымдастыруға мұрындық болған "Үмбетәлі Кәрібаев" атындағы мектептің директоры Асымханова Оксана Тастанқызы: , – деп болашақтағы жоспарларымен бөлісті.  
