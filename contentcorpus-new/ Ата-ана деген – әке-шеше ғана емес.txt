 Әркімнің туған анасы, туған әкесі бар. Сенің әкең де – сенің атаң мен әжеңнің баласы. Сенің анаң да нағашы атаң мен нағашы әжеңнен туған. Әрбір ана мен әке өз балам адам боп, азамат боп ержетсе екен деп тілейді, аялап өсіреді, бағып-қағады. Ата-ана деген кім? Оқушы көзімен оқып көріңіз... Ата-ананың балаға деген мейірінде, қамқорлығында, оның келешегінен күткен зор үмітінде ешқандай шек жоқ. Әкең мен шешең саған жер бетіндегі теңдесі жоқ қымбат тарту – өмірді ғана сыйлаған жоқ, бақыт та сыйлады. Бақытты бал дәурен балалық, қайғысыз-қамсыз жастық шақ, алаңсыз оқып, еңбек машығын алуыңа қолайлы жағдай... Бәрі-бәрі сенің сыбағаң. Ата-анаң туған ел үшін, сен үшін құлшына еңбек етеді, терін төгеді, жұмыста бейнет шегеді. Ендеше, үлкендердің, ата-анаңның өзіңе сіңірген еңбегін бағалай біл. Сенің әр қимыл-қылығың, әр ісің ата-ананың жүрегіне қуаныш не реніш боп оралады. Ата-ананың өз балаларын сүюі қандай шексіз болса, балалардың өз әкесі мен анасы алдындағы борышын да еш нәрсемен өлшей алмайсың.  Сенің мектептен әкелетін "бестік" не "төрттік" бағаң олардың төбесін көкке жеткізетінін ұмытпа. Керісінше, сенің кемшілігің, салдыр-салақтығың, құрбы-құрдастарыңның қатарынан кейін қалуың, көзге түрткі болуың олардың шашын ағартып, тым ерте белін бүктіретінін ешқашан есіңнен шығарма. Ата-анаң тек әке-шешең ғана емес, екеуі де еңбекқор, өз істерінің шеберлері, елдің елеулі азаматтары. Сүйікті Отанға сіңірген ұзақ жылдардағы еңбегі арқасында сый-құрметке ие болған жандар. Әке-шешеңнің өткен өмір жолын, елге сіңірген еңбектерін танып біл,  сыйла, құрметте! Оларды әрдайым мақтан тұт! 
