4 шілдеде Астанадағы «Сарыарқа» велотрег кешенінде қазақ күресінен «Қазақстан Барысы» турнирінің 2015 жылғы жеңімпазы анықталады. Қазақстандықтар барлық белдесулерді тікелей эфирде «КazSport» арнасынан тамашалай алатын болады. Дүбірлі доданы «KAZsport» телеарнасы 4 шілде күні 12:50-ден бастап барлық белдесулерді тікелей эфирде көрсетеді. Бұл туралы телеарнаның ресми сайты хабарлап отыр. Сонымен қатар, жарыстың финалдық кездесулері «Қазақстан» ұлттық телеарнасында 17:45-те тікелей эфирде көрсетіледі. Айта кетейік, 2015 жылғы «Қазақстан барысы» турнирі Қазақ хандығының 550 жылдығы, Қазақстан халқы ассамблеясы 20 жылдығы мен Конституцияның 20 жылдығына арналып отыр. 4 шілде күні өтетін шешуші кезеңде боз кілемдегі балуандар белдесуінен өзге мерекелерге орай театрландырылған қойылымдар қойылады. Сонымен қатар, танымал тұлғаларды да қонақ ретінде шақырмақ. Жиналған жанкүйерлер арасында ұтысқа автокөлік ойнатылатын болады.  
