Алтай мен Алатауды көрген адамның Қаратауды тау деп мойындауы қиынға соғады. Тіпті сол далада туған адамдардың өзі Қаратауды тау екен деп қарамас. Шыңдары мен жартастарын ғасырлық жауын мен жел мүжіп жуасытып тастаған. Алыстан қарауытып көрінгеннен-ақ Қаратауда албырттық жоқ екенін сезінесің. Бұл тауға «қарт» деген сөз қашанда қосылып айтылады. Қазақ таудың да жасын өлшей білсе керек, зерттеулер көрсеткендей, Қаратау – жер бетіндегі ең көне таулардың бірі.        БІРЕУДІҢ БАЛАСЫН АЯЙ МА?  – Тәкен ағамның шын аты Тәңірберген еді. Кішкентай күнінен еркелетіп Тәкен аталып кеткен. Күдербайдан Тоқпанбет, Тоқпанбеттен төрт ұл, бір қыз бар. Үлкені – Балкүл. Одан кейін Әлімқұл, Рысқұл, Керімқұл, Парманқұл атты төрт ұл туған. Тәкен – Әлімқұлдың баласы. Шешесінің есімі Мәти болатын. Көп құрсақ көтерсе де, бала тұрақтамай Тәкенді туа сала Керімқұлға берген. Әлімқұлдың 35 жасында көрген баласы Тәкен осылай өзінің әке-шешесін мойындамай, Керімқұл мен Күлажардың баласы болып өседі. Өмірден солай өтті де. Бауырларым деп те Керімқұлдың балаларын жақын тартты. Әсіресе, Дәліш атты қарындасы Тәкеннің әпкесіндей еді. Оның айтқанын інісіндей болып екі етпейтін. Ауылға келсе осы қарындасының үйінде болатын.Сол Дәліш – менің шешем. Тәкен нағашыма жақындығым да осыдан. Нағашым бала кезінде өте бұзық болған екен. Бірде, «Әлімқұлдың баласысың» дегенге ашуланса керек, өз әкесінің киіз үйінің төбесіне шығып алып, түндігінен кіші дәрет сындырыпты. Мәти әжеміз өзі ірі денелі, сұсты кісі болған деседі. Үй төбесінен түсіріп алып, әбден сабапты. Тәкен ебіл-дебілі шығып Күлажарға барып:  – Мәти ұрды, – деп жыласа керек. Баланы туған сол Мәти. Оның үстіне жасы кіші келіні бола тұрып Күлажар әжеміз қандай амал қылсын? Сасқанынан: – Қатты ұрды ма? – десе Тәкен: – Апа, сен де қызықсың. Біреудің баласын біреу аяй ма? – деген екен.  
