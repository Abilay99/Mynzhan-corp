 *** Бірде Паганинге ағылшын королінен: «Мол төлеймін, менің сарайыма келіп өнер көрсетсін» деген шақыру қағазы келгенде: - Мұншама шығынданып қайтеді? Король мырза онан да аз ғана тиын-тебенімен театрға келіп, менің концертімді көре салмай ма? – деген екен.          *** Югославияның атақты сықақшысы Ноутичтен біреу телеграфтың не екенін сұрапты, сонда ол: - Бір алып мысықты көз алдыңызға елестетіңіз, оның құйрығы Загребте, ал басы Белградта жатыр екен деп ойлаңыз. Загребте жатқан құйрығынан тартқанда, Белградта жатқан басы мияулайды, телеграф дегеніміз осы, - депті. *** Америкада «Чарли Чаплинге еліктеушілер» конкурсы жиі-жиі ұйымдастырылып тұрыпты. Бірде Голливудта өтетін конкурсқа аты-жөнін жасырып Чаплиннің өзі қатысыпты. Сөйтіп, бұған комиссия Чарли Чаплинге еліктегені үшін үшінші сыйлықты беріпті. *** Белгілі киноактриса Грета Гарбо өзіне келген топ хаттың ішіндегі «Менің күйеуім ішкі жан дүниемді, рухымды түсінбей-ақ қойды. Сұрарым: Рухымды өзгертем бе, қалай?» деген сұраққа Грета Гарбо хаттың ішіне: «Рухты өзгертуге еш болмайды, ал күйеуді өзгерте салыңыз» деп жауап жазыпты. *** Атақты қолбасшы Александр Суворов төңірегіндегілерге қитұрқы сұрақ қойып, оған естіген жаубынан ләззат алып отырады екен. Бірде қақаған аяз астында тұрған күзетшіден: «Аспанда қанша жұлдыз бар?» деп сұрағанда күзетші: «Қазір санап жіберейін» деп аспанға төңкеріле қарап: «Бір, екі, үш...» деп мыңдық санды айтып, одан әрі санауын жалғастыра бергенде, Суворов жаурағаннан шыдай алмай, оны тоқтатып, аты-жөнін жазып алып кетіп қалыпты да, ертесіне әлгі күзетшіні «Қулығы менікінен де асып кетті» деп кіші офицерлікке тағайындапты. *** Бірде бір жас драматург Вольтерге келіп, өзінің пьесасын оқып беріп, пікір күткенде, ұлы драматург былай деген екен: - Еее, иә... мұндай дүниені қартайып, атақ-дәрежелі болғанда жазсаң да жөн, ал қазір мықты дүние жазғаның мақұл. *** Бернерд Шоу бірде бір шамадан тыс семірген, семіргені сонша – бұқа мойнын әзер бұрып, кілгіп отырған дәумен тілдесіп қалады. Үзіп алар артық еті жоқ Шоуды қағытпақ болып анау: - Сізге қарап бүкіл Англия ашаршылық жариялаған екен-ау деп ойлауға әбден болады, - дегенде, Бернард: - Сізге қарап сол кесапаттың бірден-бір иесі сіз деп айтуға әбден болады екен, - депті. *** Композитор Мейербердің жиені нағашысының қазасына арнап шығарған туындысын ойнап беру үшін Россиниге келеді. - Тамаша екен, - депті, - әйткенмен, сіз өліп, қаралы маршты нағашыңыз жазғанда тіпті қатып кетер еді... *** Трагик Девриен король III Ричардтың рөлін ойнайды. Соғыс аяқталғаннан кейінгі көріністе сахнаға шығып: «Атты әкеліңдер! Атты әкеліңдер!» деп үзіп-жарып әмір беріп тұрғанда сахнаға жақын балконнан: - Есек жарай ма? – дейді біреу. Тапқыр Девриэн әлгіге қарап жымиып: - Әрине, келіңіз мұнда, мырза, - депті. *** Тристан Бернард мейрамханада тамақтанып отырып онда ойнап тұрған даңғаза оркестрдің ойынына жыны келіп даяшыға: - Сіздің оркестрлеріңіз менің бір өтінішімді ойнай ала ма екен? – дейді. - Әлбетте! Нені ойнасын? - Мен тамақтанып болғанша бүкіл оркестр мүшелері карта ойынын ойнай тұрсыншы, - деген екен Бернард.  Дайындаған: Нұржігіт Айдархан  
