Бокстан америкалық экс-чемпион Шейн Мозли «twitter» желісіндегі жеке парақшасында қазақстандық боксшы Геннадий Головкин мен мексикалық Сауль Альварес арасындағы жекпе-жектің өтетін уақытын жариялады. Бұл туралы vesti.kz сайты хабарлап отыр. Танымал боксшының жазуы бойынша, жекпе-жек 17 қыркүйекке жоспарланыпты. Ол бұл ақпараттың шындыққа жанасымды екенін, сондай-ақ алғаш болып хабарлап отырғаны туралы да жазды.  - «Канело» және GGG – 17 қыркүйек! Меніңше, қыркүйек айында бұл жекпе-жекке тең келер кездесу өте қоймас. Жыл жекпе-жегі болады. «Golden Boy Promotions» атқарған керемет жұмыс! - Сіздер «Канело» мен GGG келісімге келгенін әлі естімеген боларсыз? Келіссөздер аяқталды. Сіз мұны бірінші болып оқып отырсыз. Менің жекпе-жегім 28 мамыр күні өтеді. Ал «Канело» мен GGG – 17 қыркүйекте, - деп жазды Шон Мозли. Айта кетейік, 7 мамыр күні Сауль Альварес Лас-Вегаста Амир Ханға қарсы жекпе-жек өткізіп, WBC тұжырымы бойынша чемпиондық атағын қорғап қалған болатын. Енді WBC ережесіне сәйкес мексикалық қазақстандық боксшымен кездесуі тиіс. Қос боксшы промоутерлерінің келіссөздер жүргізуіне жарты айға жуық уақыт бар.  
