 Әлемде бір рет болсын ұрсыспаған адам жоқ шығар. Ұрыс-керіс сияқты жағымсыздықтан алшақ болу үшін барынша тырысу керек, себебі оның пайда болуына себеп толып жатыр. Оның алдын алу үшін адамдардың бір-бірімен неге ұрсысатындығын анықтап алған жөн. Бұл ақпарат сіз бен жақын адамдарыңыздың арасында келіспеушілік туындамас үшін қажет болады.  Кей адамдарға басқалар оны елемейтін, естімейтін және түсінгісі келмейтін секілді көрінеді. Олар өзін жаман сезініп, әбден шаршап, қолдау күтіп, бірақ оны ала алмаса, жанындағылардың оның проблемасын неге көре алмайтындығын ойлап, жүкті жалғыз көтере алмай қиналады. Оның проблемасы басқаға түкке тұрмайтын секілді көрінгенімен, ол үшін өте маңызды. Ол басқаларының өзін естігенін қалайды. Бірақ ешкімнен көмек сұрамайды. Басқалар оған қарап-ақ білу керек деп санайды. Осының барлығы жиналып, болып жатқан нәрсеге түк қатысы болмаса да, ашуға беріледі. Сол кездегі ұрыстың себебі кез келген ұсақ-түйек болуы мүмкін. Бірақ оның негізін іштегі реніштер құрайды. Айқай естіген адам не болғанын түсінбей қалуы да мүмкін. Не істеп қойғанын білмей, оның "қорғаныш реакциясы" қосылып, ол да ұрсыса кетеді. Сондықтан, өзіңізді іштей уайымдатып жүрген нәрселерді жақыныңызға еркін айтып, қолдау сұраудан ұялмау керек. Ал егер сізден біреу көмек сұраса, оның проблемасына түкке тұрмайтын нәрседей қарамай, қолыңыздан келгенше қолдау көрсетіңіз. Әйелдердің көпшілігіне жай жылы қолдау сөздерінің өзі жеткілікті.  Махаббат сөніп қалған жерде немесе ешқашан болмаған жерде серігінің өтінішіне немқұрайлық білдіру жиі кездеседі. Немқұрайлық адамның жанын қинайды. Соның себебінен адам өзін жаман сезінеді, оны ешкім құрметтемейтін, түсінбейтін, жақсы көрмейтіндей көрінеді. Мұндай адам үндемеуге тырысып, ештеңе айтпай жүре бергенмен, бір күні "жақсы адам" болудан, біреудің көңілінен шығудан шаршап, ұрыс-керіс басталады.   Әр адам өз құндылығын, ойын және пікірін дұрыс деп санайды. Әркім өз ойын қорғаймын деп бір-бірімен сөзге келеді. Өте намысқор адамдар өзінің көзқарасын ұстанумен қатар онымен келіспейтін адаммен дауласуға дейін барып, әңгіменің соңы ұрыспен аяқталады. Одан кейін оның көңіл күйі түскендіктен, түк қатысы жоқ басқа адамдар да зардап шегеді. Мысалы, ол көңіл күйі болмағандықтан, себепсіз үйдегі жақындарына айқайлауы мүмкін. Әрине, әркімнің өз ойы, пікірі болғаны дұрыс, бірақ басқаның да көзқарасын сыйлауды үйрену керек.  Басқаларды түсінбеу, тыңдай алмау, тек өз ісін ғана ойлау ұрыс-керістің тағы бір себебіне жатады. Біреулер басқаның әрекетін дұрыс түсінбей қалады немесе басқаның әрекетін тек өзіне байланысты қабылдайды. Негізінде, басқа адамдардың әрекеті ештеңе білдірмеуі мүмкін, себебі адамдардың өз шаруалары жетерлік.  Адамдар өз-өзін төмен бағалағандықтан және өзіне деген сенімсіздіктен жиі ұрсысады. Адамның өзін-өзі бағалауы өте төмен болса, ол басқаларға қызғанышпен қарайды, оған бәрі міндетті деп қабылдайды және реніштер ойлап табады. Ал оның бәрі жинала берсе, айқай шығарады.   
