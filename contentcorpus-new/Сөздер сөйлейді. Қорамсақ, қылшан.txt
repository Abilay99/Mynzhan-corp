Қорамсақ — садақ оғының қабы. Эпостар тілінде қорамсақ пен садақ сөздері синонимдік қатар түзейді. "Оқ қабы" мағынасында ілгеріректе қылшан сөзі де қолданылғанына куәміз. Мысалы, Қазтуған жырауда: Қарағайдан садақ будырып, Қылшанымды сары жүн оққа толтырып, — деген жолдарды оқимыз.  Ал Қобыланды батырда:Дөңгеленіп келеді, Садақтың бауы сыртылдап, — деп суреттелсе, мұндағы садақ — белге байлап алған жақ және оқ қаптары. Бұл сөздердің морфологиялық құрамын талдап, түп-төркінін ашып берген ғалым — Ә. Қайдаров. Ол Халықаралық Алтаистика Конференциясының 1972 жылы Вена қаласында өткен XV сессиясында қазақ тіліндегі қару-жарақ, сауыт-сайман  атаулары жөнінде арнайы баяндама жасап, қорамсақ сөзінің құрамындағы сақ элементі бір сөз түбірінің  сияқты варинаттардың бірі, қылшан сөзі қыл (аттың құйрығы не жалының қылы) сөзіне "ыдыс, футляр, қап" мағынасындағы шан сөзі немесе -шан (-шын, -шін) жұрнағы қосылып жасалған сөз болу керек дейді. Орыс тіліндегі осы мағынадағы колчан сөзі — түркі тілдерінен шамамен XIII-XV ғасырларда енген сөз. Бір көңіл аударатын нәрсе, қорамсақ сөзі қорам түрінде де қолданылған. Мысалы "Қыз Жібек" жырында: Енді қолын алғанша, Қорамға қолын салғанша, — деп келеді. Бұл мысал қорамсақ сөзінің құрамы қорам+сақ деген екі бөлек сөзден тұратындығын, оның сақ компонентін қоспай да, "оқ қабы" ұғымын бере алатындығын аңғартады. Осы сөздің қорамса варинаты және болған. "Ақжонасұлы ер Кеңес" деген жырда:  Қорамсаны қолға алды,Айтайын деп оңдалды, — деп келген жолдарды кездестіреміз. Бұлар орфографиялық қателер емес, біз әңгіме етіп отырған сөздің және оның құрамының бірнеше фонетикалық вариантта келген бір сөзден пайда болғандығын көрсететін фактілер. 
