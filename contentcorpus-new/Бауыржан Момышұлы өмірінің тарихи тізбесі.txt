Елім деп еңіреп, Отан үшін отқа түскен батырлардың бірі әрі бірегейі − Бауыржан Момышұлы. Хронологиялық тәртіп бойынша назарларыңызға баһадүр бабамыздың өмірінің тарихи тізбесін ұсынамыз. 1910 − 24 желтоқсанда Жамбыл облысы, Жуалы ауданы, Мыңбұлақ ауылында дүниеге келген. 1921 − Әулиеатадағы Аса интернатына оқуға келеді. 1924 −  3 сыныпта Шымкенттің 7 жылдық мектебіне ауыстырылады. 1928 −  мектепті үздік бағамен бітіріп, Орынборға келеді. Бірақ әлеуметтік жағдайына байланысты кері қайтады. 1928-1930 − бастауыш мектепте мұғалім болады. 1932 − Қызыл Армия қатарына шақыртылады. Қызметін өтеп қайтқан соң, Шымкент, Алматы өнеркәсіп банкілерінде жұмыс істейді. 1936 −  Ленинград финанс академиясы жанындағы курсты бітіреді. 1936 −  Қызыл Армия қатарына қайта алынып, взвод, рота командирі, полк штабы бастығының көмекшісі болады. 1939 −  әкесі Момыш қайтыс болады. 1941 −  Қазақ әскери комиссариатының нұсқаушысы қызметін атқарады. 1941 − соғыс басталғанда 316-атқыштар дивизиясының жасақталуына белсене атсалысып, сол дивизия құрамында майданға аттанады.  Осы жылы Мәскеу түбінде ұрыстар жүргізіп ерлігімен көзге түседі. 1941-1945 −  Панфилов атындағы 8-гвардиялық дивизияның батальон, полк командирі болады. Соғыстың соңғы жылдары осы  дивизияны басқарады. 1942 −  Бауыржан Момышұлының жауынгерлері мамыр айында Калинин майданында жауға ойсырата соққы береді. 1942 − 6 маусымда "Қызыл Жұлдыз" орденімен марапатталады. 1944 − ауырғанына байланысты Алматы госпиталіне жіберіледі.  1945 − 16 қаңтарда Алматыға келген Бауыржанды ғалымдар соғыс туралы әңгіме-дәрісін тыңдауға шақыртып, кездесу өткізеді. 1946-1948 − Ворошилов атындағы әскери академияның тыңдаушысы болады. 1948-1950 − 49-атқыштар бригадасы командирінің орынбасары қызметін атқарады. 1952 − Кеңес Армиясы Бас Штабының жанындағы Жоғары әскери академияны бітіреді. 1953 − академик Ван-Чон-Худың басқаруымен келген Қытай делегациясымен кездеседі. 1950-1955 − әскери академияда сабақ беріп, тұрақты әскери қызметін атқарады. 1955 − әскери қызметтен босатылады. 1952-1956 − "Офицердің күнделігі", "Бір түннің тарихы", "Біздің семья" деген алғашқы кітаптары жарық көреді. 1962 − Фидель Кастро батырды Куба жерінде көргісі келіп, арнайы шақырту жібереді. 1963 − күзде Куба үкіметінен қайта-қайта шақырту келе бергендіктен, 10 күндік сапармен барып қайтады. 1959-1966 − "Москва үшін шайқас", "Жауынгердің тұлғасы", "Майдан", "Майдандағы кездесулер", "Генерал Панфилов", "Төлеген  Тоқтаров", "Куба әсерлері" секілді кітаптары жарыққа шығады. 1970-1975 − "Ел басына күн туса", "Ұшқан ұя" кітаптары жарық көреді. 1981 − "Адам қайраты" еңбегі дүниеге келеді. 1982 − 10 маусымда Алматыда дүниеден өтті. 1990 − Кеңес Одағының Батыры деген атақ беріледі. 
