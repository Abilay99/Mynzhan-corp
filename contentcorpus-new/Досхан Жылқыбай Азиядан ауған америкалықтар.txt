Компьютер экранындағы жыпылықтап, жазуыңның қай тұсқа келіп қалғанын көрсетіп тұратын таяқшаның мазасыздығы кейде жүйкеңді жұқартады. Өзі асыққан жаққа асықтырып, жыпылықтап жазғаныңды аңдып тұратын сияқты. Жаза бастасаң ілеседі. Тоқтасаң аңтарылып саған қарайды. Алғашқы сөйлемнің ауырлығын оған қалай түсіндірерсің? Адамзаттың әлімсақ тіршілігі жөнінде жазғалы отырған мақаланың өзінен гөрі, алғашқы сөйлемі көп ойландырды. Иә, алғашқы сөйлем туралы сенің басыңдағы долбарлар сияқты, адамзаттың пайда болуы жөнінде де долбарлар жетерлік. Ғылымға белгілісі төртеу, көпшілікке белгілісі екеу. Ғылыми төрттікті «дарвиндік», «діни», «уфологиялық» және «мутациялық» теориялар құрайды. Осылардың ішіндегі көпшілікке танысы алғашқы екеуі екені айтпаса да түсінікті болар. Уфологтар адамзатты жерде пайда болмаған жат элемент, ғарышан келген келімсектер ретінде қарастырса, көпке белгісіз теорияның екіншісі адамды радиоциялық мутацияның жемісі деген пікірге тоқталады. Бұл екі теорияның жақтаушылары аз болғанымен, ғылым үшін өзіндік жаңалықтары баршылық. «Адамзат тарихы маймылдан, маймылтектестерден бастау алады». Бұл «дарвинистердің» пікіріБір кездері жер бетінде құрлық атаулы болмағаны белгілі. Cол біртұтас мұхитта алғашқыда біржасушалылар ғана өмір сүрді. Олардан көпжасушалылар, көпжасушалалардан балықтар пайда болды. Ал, құрлықтар пайда болғанда сол балықтар біртіндеп қосмекенділерге айналған болатын. Дарвин өз теориясындағы жер бетіндегі тіршіліктің дамуын осылай сипаттайды. Ғалым «Түрлердің шығу тегі» атты еңбегіндегі: «Түрлер өзгергіш келеді» деген пікірін берік ұстанды. Қосмекенділердің мыңдаған жылдарға, өзінің айтуы бойынша «ғасырлармен ғана өлшеуге болатын» уақытқа созылған дамуының нәтижесінде маймылдар пайда болды. Жер беті тұтас орманды алқап. Олар ағаштардан ағаштарға секіріп, жыртқыштардан алаңсыз өмір сүрді. Кейіннен табиғи өзгерістерге байланысты жер бетіндегі ормандар сиреп, шалғынды алқаптар пайда болғанда, табандары жерге тимей-ақ тамағын асыраған маймылдардың арасы алшақтаған ағаштарға жету үшін жерге түсер уақыты келді. Міне, адамзаттың топыраққа түскен алғашқы қадамы. Әриене, Дарвин үшін. Осы маймылдың табанының топыраққа тиюі көптеген өлімге себепкер болды. Өйткені, төрттағандап жүретін маймылдар биік шалғыннан өзіне жақындаған жыртқыштарды көрмей қалатын еді. Енді олар артқы екі аяқтарына тұрып, жан-жағына қарайлап, тік жүретін әдет тапты. Барлығы қатал өмір үшін күрес. Арғы жағы айқын. Екі аяқтап келе жатқан маймыл өзіне жақындаған жыртқыштан қорғану үшін жерде жатқан ағаштың сынығын қолына алған болатын. Дарвин теориясының мақала пішініне қондырылған кішігірім нұсқасы осылай сөйлейді. «Өмірлік күресте күштілер ғана жеңіске жетеді» деген эволюция теориясының алтын заңы өздерін биік қоюшы ақнәсілді еуропалықтардың адамзат алдындағы қылмыстарын ақтап алатын «Қасиетті кітаптан» кейінгі екінші бетке ұстар қалқанына айналды. Сондықтан болар, бұл теорияның көптеген көлеңкелі тұстары қазбалана қойған жоқ. Барлық ғылым атаулы «дарвинизм» төңірегінде өрбіп, адамзаттың пайда болуы жөніндегі діни теория тасада қалды. Ал, бұл теорияны түсіндіріп жатудың өзі артықтық етер.  Жалпы адамзаттың пайда болаған уақытын ғалымдар 5 миллион жылға апарып тіресе, саналы адамның ғұмырын 50 мың жылдан ары асырмайды және адамзат осы «саналы ғұмырында» ғана сөйлеуді үйренді. Ғылым мен діндегі қарама қайшылықтар осы тұста басталады. Ислам дініндегі деректерде жерге түскен алғашқы Адам ата мен Хауа ананың сөйлей білгені, Адам пайғамбардың білімді болғаны айтылады. Тағы бір деректерде жер бетіне 124 мың пайғамбар түскені туралы сөз бар. Ойлап қарасаң, саналы адамның 50 мың жылдық тарихына 124 мың пайғамбарды сидыру мүмкін емес. Жәй арифметикалық есеп бойынша әр жылда екі пайғамбардан, ал кей жылдары тіпті үш пайғамбардан түсіп отырғаны байқалады. (124000:50000 = 2,48). Сіз ислам дініндегі бір кездері ұзақ жасаған адамдар туралы деректер мен соңғы келген үш пайғамбар арасындағы алшақтырды қосып есептеп көріңіз. Мұндай деректерді көптеп келтіруге болады. Біз олардың барлығына тоқталып жата алмаймыз. Бұл бізді ойландырған сұрақтардың бір ұшы ғана.  
