Еуропа футбол қауымдастықтары одағының (УЕФА) су жаңа турнирі Ұлттар лигасы Астанадағы Қазақстан мен Грузия құрамалары арасындағы ойынмен басталды. Астанада өткен кездесуде қонақтар 2:0 есебімен жеңіске жетті. Қазақстан мен Грузия арасындағы ойынның бірінші таймында есеп ашылмады. Алғашқы қауіпті соққыны Бауыржан Исламхан айып соққысынан бағыттаған. Доп қақпадан сәл ғана қиыс кетті. Одан кейін 26 минутта Дмитрий Шомко допты қақпа сызығынан қайтарды. Дәл осындай қауіпті шабуылды Қазақстан құрамасы да жасады. Бұл жолы қонақтар қатарынан Георгий Наваловский қақпасын голдан аман алып қалды. Екінші тайм басында Андрей Щеткиннің гол соғатын тамаша мүмкіндігі болған. Алайда Қазақстан құрамасының шабуылшысы Роман Мұртазаевтың тамаша пасын пайдалана алған жоқ. 69 минутта Гиоргий Чакветадзе шеберлік танытып, Ненад Эрич қақпасына допты тура бағыттады. Доп қақпа торында тулап, есеп ашылды. Грузин футболшысы Ұлттар лигасының тұңғыш тарихи голын соқты. Араға 5 минут сала Грузия құрамасы қарымта шабуылда есепті еселеді. Сергей Малый допты сәтсіз тосып, өз қақпасына гол енгізіп алды. Автогол... Ойын соңына қарай Қазақстан құрамасы шабуылын үдеткенмен, гол соға алмады. 2:0 есебі сақталып, қонақтар 3 ұпайға ие болды. Қазақстан құрамасы Ұлттар лигасындағы келесі ойынын 10 қыркүйек күні сырт алаңда Андорраға қарсы өткізеді.  
