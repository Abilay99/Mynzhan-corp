 * * * * Бірде Ұстаз менен сұрады: - Ауаның дәмін сезіне аласың ба? Орман ауасын сіміре жұттым да, бірнеше иіс түрін айтып бердім.  - Иә, иіс сезуің жаман емес. Ал дәмге келсек? Иттерге ұқсап тілімді оңды-солды ауыз қуысында жыбырлатып та көрдім, алайда, сол күйі түсіне алмай дал болдым. - Жақсы, - деп Ұстаз күлді де, артыман бас салып қысып, ауыз бен мұрнымды алақанымен жауып тұрды. Қарсыласудың сол сәтте түк те шешпейтінін түсіндім. Бірақ бір минут өтер-өтпесте өмір сақтау түйсігі тұла-бойды тыпырлатып, қарсылық көрсете бастады. Сонда барып қана Ұстаз мені еркіме қойды. Ал мен болсам, Өмірді кеуде кере жұтуға айналдым.  - Өмірдің дәмі, - дедім мен, жөнге келіп. - Дұрыс. Осы дәмді үнемі сезініп жүруің тиіс. Бұл дәм суда да, тамақта да, сосын тағы да көп нәрселерде бар. Есіңде болсын, дәмі жоқ тағамды жеуші болма. Жан-жүрегі өлген адаммен әңгіме соқпа. Өмір кесесінен рахаттана шөліңді қандыр, бірақ, асықпа, себебі, уақытынан бұрын кесені бос қалдыруың да мүмкін, төгіп алуың да ғажап емес.    
