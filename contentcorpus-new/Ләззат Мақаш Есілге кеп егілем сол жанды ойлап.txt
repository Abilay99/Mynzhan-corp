Ләззат Мақаш - 1995 жылы Батыс Қазақстан облысы, Жәнібек ауданында дүниеге келген. Қазіргі таңда Л.Н.Гумилев атындағы Еуразия Ұлттық университетінің І курс студенті. Ләззаттың алғашқы өлеңдері Мassaget.kz сайтында жарияланып, оқырман тарапынан өз бағасын алған болатын. Бүгін назарларыңызға жас ақынның еш жерде жарияланбаған жаңа өлеңдерін ұсынғалы отырмыз.   Астана... Мен өзіңнен, Астана, қашып барам, Сенде жүрсем бақыт та қашық маған. Есілге кеп егілем сол жанды ойлап, Кездесуге менімен асықпаған.   Ұмыт болған жүректен төзімді шақ, Ақылымды ақымақ сезім тұсап. Қайыры жоқ Арқаның ұлын күтем, Елегзитін Есілге өзің құсап.   Айырылдың алаңсыз шақтан дара, Сен – бақытсыз сұлусың, мақтанба да! Ағысынан Есілің жаңылмайды, Сен өксікті баса алмай жатқанда да.   Тамшы болып жылайсың жауып көктен, Мөлдір тамшы еріксіз ағып беттен. Есіл деген – көз жасы адамдардың, Есеңгіреп тұрғанда тамып кеткен.   Мені жоқтап жылайсың жеке түнде, Білем бәрін, өкінбе өтетінге. Сенің осы тәкаппар салқындығың, Менің осы түбіме жететінде.   Мен кетемін! Есілді ұнатпадым, Шаршап біттім! Болды енді! Жырақта, Мұң! Қимай тұрған тұнжырап сені, Астана, Жұбатқым да келеді жұбатпағым! Кешірші...  Сен жылашы... Ай туғанда алдымнан кез болып ең, Сонда тартқан азабым жетпеді ме? Сен де мендей жылашы... өз қолыңмен, Бақытыңды бақытсыз еткеніңе.   Сен жылашы, әл бітіп, тағат құрып, Билеп алсын бойыңды тез үрейің. Көзіңдегі тамшыға қарап тұрып, Өзімдегі қайғыны сезінейін.   Маған сен бе, жүрек пе, кім сенеді?! Күдік отын қинайды жағатынын. Жылағанда сезініп көрсең еді, Құшақсыз қалған қалай болатынын...   Не істер едің, үзер ме ең күдеріңді? Хабарсыз боп өзіндік мән – жайыңнан... Қайтер едің, жылатып жүрегіңді, Кетсем егер сипамай маңдайыңнан.   Бір үмітпен қарсы алып таңды әрдайым, Мен сезімге бас идім... көндім кеше. Өзің сүйген жүректің хал – жағдайын, Мен сияқты жылап көр, білгің келсе!.. Сен жылашы...  *** Жалғын сөзге үмітті жалғадым да, Маған сендей енді ешкім сөз айтпайды. Тереземнің қоңыр күз ар жағында, «Көктем сенен алыс» деп мазақтайды.   Көтеремін тағдырдың салмағың да, Алдамшы үміт жұбаныш жаныма құр. Тереземнің Астана ар жағында, Асқақтығың дәлелдеп тағы да тұр.   Бақытымды өзімнің алдадым ба?.. Есіме алман ендігі сені жылап. Тереземнің Есіл бар ар жағында, Көргісі де келмейтін мені бірақ.   Бұл күндері сұрықсыз таңдарым да, Сөзіңе ердім «шындық» деп жалған ұлдың. Тереземнің Сіз барсыз ар жағында, Күл – талқанын шығарғын арманымның.   Жәутеңдетіп жанарды салма мұңға, Көңілдің де сен десе тілегі көп. Тереземнің Сен жоқсың ар жағында, Бер жағында мен тұрмын жүрегі жоқ!.. Сен... Көктем...  *** Тағдырлары түйісіп қосылатын, Жан бе екенсің жалғайтын күдерімді. Өзің жайлы түс көріп шошынатын, Түніменен жұбатам жүрегімді.   Кеуде тұсым жылай ма, мұңдана ма?! Түсінбеймін... жүрген жоқ жаным жылып. Білесің ғой өзің де, бұл қалаға, Кеш жетерін көктемнің сағындырып.   Аңсап кетем кей кезде күз бөктерді, Алып-ұшып жүрегім сенделер тек. Сағынғам жоқ мен мүлде бұл көктемді, Күтіп жүрмін тек қана сен келер деп.   Мені арбаған сағымның бітері шын, Жүрек жазған жүрмеймін ережемен. Сенде ылғи көктемді күтемісің?! Қала жаққа көз салып терезеден...   Күнде ойымды мазалап сұрақ мынау, Көктем,сенде сезімім, арманым да. Іштей біздің жүректер жылап тұр-ау, Сол жағы мен Есілдің оң жағында. Сағынып...  Жоқ есімде.. Қала. Көше. Көліктер қайда ғана, Асығады? Көзден жас сырғанайды. Мен сырымды айтушы ем Айға ғана, Ай да бүгін сырымды тыңдамайды.   Қарсы алдымда тағдырым күндер жылап, Сірә, қандай тағады кінә маған? Көз алдымда.. жылаған түндер, бірақ, Есімде жоқ сәттерім жыламаған.   Жүрек шаншып жылатты, не істер тағы? Қала кезіп қаңғырып жүрген де өзім. Көз алдымда.. көңілсіз кештер тағы, Есімде жоқ шаттанып күлген кезім.   Сіз бе, күз бе осынша жылатқан кім? Жыла! Басқа салғанға көнесің де. Көз алдымда.. сізді ессіз ұнатқанмын, Ұмытқанмын мен қалай жоқ есімде..   Болса-дағы сезімім сөнген, мейлі, Есімді алды-ау есіркеп ессіз қала! Көз алдымнан бәрі де көлбеңдейді, Көз алдыма келмейсіз тек Сіз ғана! Дайындаған: Шерхан Талапұлы  
