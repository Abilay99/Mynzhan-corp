Лондондық «Челси» клубының бас жаттықтырушысы Жозе Моуринью жақында өз орнын босатуы мүмкін. «Ливерпульге» қарсы ойын португалдық маманның соңғы мүмкіндігі болмақ. «Ақсүйектер» Англия премьер-лигасының ХІ турында «Ливерпульмен» кездеседі. Егер «Челси» қарсыластарына есе жіберіп жатса, Жозе Моуринью қызметінен кетеді деп күтілуде. Ал Англияның кей басылымдары жаттықтырушыны ертең қызметтен босатылады деп жазуда. Жозе Моуринью қызметінен кететін болса, оның орнына италиялық Карло Анчелотти, нидерландылық Гус Хиддинк және «Бавария» жаттықтырушысы Хосеп Гвардиоланың бірі келеді деп болжануда. Айта кетейік, «Челси» Англия премьер-лигасының Х турынан кейін 11 ұпаймен 15-ші орында келеді.  
