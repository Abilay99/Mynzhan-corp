Америкалық TMZSports танымал порталының тілшісі қазақстандық боксшы Геннадий Головкиннен кішігірім сұхбат алды. Репортер спортшыдан: "Борат" фильмін көрдіңіз бе?", - деп сұрайды. Геннадий: "Иә, көрдім, бірақ мұндағының бәрі өтірік", - деп жауап қатады. Боксшының айтуынша, фильмдегі әзіл жарасымсыз, ал кино күлкілі емес. "Бұл Қазақстан емес, бұл нағыз Қазақстан емес", - дейді Геннадий. "Ал бұл фильмнің екінші бөліміне, яғни "Борат 2" туындысына түсуге шақырса не істер едіңіз" деген сұраққа Головкин қысқа ғана "Жоқ, жоқ" дейді.  Еске салайық, 33 жастағы қазақстандық Геннадий Головкин кәсіби рингте бір де бір рет жеңіліп көрмеген. Қазіргі уақытта ол АҚШ-та жаттығу жасап жатыр. 
