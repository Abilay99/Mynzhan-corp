Facebook желісінің негізін қалаушы Марк Цукерберг Үндістан мен Оңтүстік-Шығыс Азияға саяхаты туралы сұхбат берді. Бұл саяхаттың басты мақсаты – Жердің барлық тұрғындарына ғаламторды пайдалануға мүмкіндік беру. Үндістан мен Оңтүстік-Шығыс Азияны шарлаған Марк Цукерберг әлемнің небары 30%-ы ғана ғаламтордың қызығын көріп отыр деген болжам жасады. Қалған 70%-ы бұл желінің не үшін керек екенін де білмейтін көрінеді. Жер тұрғындарының барлығын ғаламтор желісімен тегін толық қамтамасыз ету үшін Цукерберг Internet.org деп аталатын жаңа сервис құрады. Цукерберг бұл бағдарламаның оң нәтиже беретініне сенімді. Өйткені, Кения мен Замбия елдерінде ғаламтор желісі қосылғаннан кейін Эбола және ВИЧ жұқтырғандардың көрсеткіші едәуір азайған.  Facebook-тың негізін салған Марк Цукерберг Internet.org арқылы медицина, жұмыс, қаржыға байланысты ақпаратты тегін алуға мүмкіндік беретінін айта кетті. Сонымен қатар, тұтынушылар Википедия сынды анықтамалық сайттарға тегін кіре алады. Бірақ, видео немесе жаңалықтар сайтына кіргісі келген жандар ғаламтордың бұндай қызметін ақы төлеп қана игілігіне пайдалана алады.  
