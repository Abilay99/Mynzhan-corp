Бір шалдың төрт ұлы болыпты. Бір күні шал ұлдарын жинап алып: – Мен қартайдым. Сендер ержеттіңдер. Қарашаңыраққа біреуіңді қалдырамын. Кімнің ақылы байлығына сай болса, сол мұрагерім болады. Жиған байлықтарыңды көрсетіңдер, – деді. Балалары әкесіне байлықтарын әкеліп, мақтанды. Үлкен ұлы асыл тас салған жүзігін көрсетіп: – Міне, менің байлығым. Жарты патшалыққа татиды. Кім бай болса, сол ақылды, – деді. Екінші ұлы сәнді киімдерін киіп, әдеміленіп келді де: – Мені көрген жұрт киімімнің алдында бас иеді. Мұндай киімді патша да кимеген. Бәсі бір патшалық, – деді. Үшінші ұлы күміспен және алтынмен апталған белдігін буынып: – Мұндай белдікті ешкім, ешқашан буынып көрген емес. Құны екі патшалыққа жүк, – деді. Әкесі үлкен ұлдарына қарап, басын шайқайды да, кенже ұлына: – Әй, сен, неге үндемейсің? Мақтанарлық байлығың қане? – деді. Кенжесі: – Менде асыл тасты жүзік те, сәнді киім де, алтын-күміспен апталған белдік те жоқ. Тек жұмысқа жарамды екі қолым бар. Қайрат-жігерге толы жүрегім бар. Бар байлығым осы, – деді. Шал кенже ұлына риза болды. – Жұмыс істей білген адам жұтамайды, – деп, батасын беріп, мұрагер етті. Кейін жұт болып, байдың бар малы қырылып, балалары қолдарына таяқ ұстап қалыпты. Сол кезде өнер жиған кіші баласы ғана бақуатты өмір сүріп, ел-жұртына көп пайдасын тигізіпті. 
