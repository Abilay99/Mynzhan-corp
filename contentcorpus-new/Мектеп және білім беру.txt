Жапония елінде оқу жылы сәуір айында басталады және ол триместрлерге бөлінген. Бірінші триместр 20 шілдеде аяқталады, содан соң оқушылар жазғы демалысқа шығады. Екінші триместр 1 қыркүйектен желтоқсан айының соңына дейін жалғасады, ал үшіншісі – қаңтар – наурыз айлары аралығында болады. Бір сыныптан басқа сыныпқа ауысу бір апталық көктемгі демалыс кезінде жүргізіледі.  Жапония мектептерінің көбісінде асхана жоқ, оқушылар сыныпта тамақтанады. * * * *   Чехияда демалыс қыс және жаз мезгілдерінде болады. Жазғы демалыс 2 айға созылады. Чехия мектептерінде бағалау бес балдық жүйе бойынша жүргізіледі, алайда, бір қызығы, «бестік» ең төмен көрсеткіш болып саналады, ал «бірлік» керісінше – үздік баға. Чехия елінде мектеп мұғалімдерінің көбісі бірнеше пәннен сабақ береді. Мәселен, бір педагог дене шынықтыру мен математика пәндерінен сабақ берсе, енді бірі – чех тілі, ән және химияны оқытады. * * * *  Финляндияда егер оқушының сабақ айтуға ниеті болмаса, оны шақыруға болмайды. Бұл елде оқушының өз сыныптастары алдында кемшіліктерін көрсету тиімсіз болып есептеледі. Фин мектептерінде сыныпта бірден екі оқытушы жұмыс істейді – мұғалім мен оның көмекшісі.  Финляндия мектептерінде оқушылар әр сабақтан соң далаға шығуға міндетті.  * * * *  Куба мектептерінің жоғары сыныптарында білім алатын оқушылар қандайда бір мамандықты меңгере бастайды. Қалалық мектептерде білім алатындар 5-7 аптаға ауыл шаруашылық жұмыстарға шақырылады. * * * *  Швецияда мектеп директоры оқу жылының аяқталуын күтпей-ақ, дарынды оқушыны келесі сыныпқа ауыстыра алады, бірақ ол үшін ата-ананың рұқсаты қажет. * * * *  Қытай еліндегі университеттерде бір сабақ бар болғаны 40 минутқа созылады. Қытайда балалардың қысқы демалысы желтоқсан айының соңынан ақпан айының басына дейін жалғасады. Бұл уақытта елде Жаңа жыл мейрамы тойланады. * * * *  Ирландияда 6-15 жас аралығында балалар міндетті түрде мектепке барулары қажет. Ал студенттерге сабаққа қатысу ерікті. * * * *  Норвегия мектептеріндегі оқушылар жас мөлшеріне қарай бірнеше топқа бөлінген – бастауыш сыныптар, 14 жастағы жасөспірімдер және 18-дегі жастар. Бір қызығы, олардың бәрі әр ғимаратта білім алады.  8-сыныпқа дейін Норвегия мектептерінде оқушыларға баға қойылмайды.    
