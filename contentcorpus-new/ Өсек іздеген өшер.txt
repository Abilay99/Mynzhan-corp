     Өсектен кім құтылған? Мүлдем ешкімді өсектемеуге тырысқанның өзінде, бәрібір екі адамның басы қосылған жерде өсек бірге еріп жүреді.  Қуанышымыз бен қайғымызды біреумен бөліскенде тұрған дәнеңе жоқ.  Шын мәніне келгенде, өсек бәріне ортақ. Әйелдерге де, ерлерге де тән әдет бұл.  Өміріңдегі жақсы жаңалық (мысалы, әлдебір беделді жарыста жеңімпаз атандың) нашар жаңалыққа (құрбыңмен қатты ұрсысып қалдың) қарағанда, аз айтылады. Дұрысы адамдар жақсылыққа қарағанда, жамандықты теруге, соны әңгіменің арқауы қылуға үйір.  Кейбір адамдар өздерін өсектегеннен ләззат алады. Яки, мені өсектеп жатыр, демек назарда болғаным деп ұғынады. Ал кейбір адамдар сырттарынан пыш-пыштаған әңгіме үшін кәдімгідей қайғырып, салдары суға кетіп, кейде күйзеліске ұрынады. Өздеріне сенімсіз адамдар өздері туралы өсекті естігенде үрейге бой алдырады: "Егер бұны достарым естіп қойса, сеніп қалып, менімен араласпай қалса қайтем?"   Ашуға берілмей, сабырлыққа салынып, сыр бермеңіз. Сіз туралы өсек таратқан адамның басты мақсаты сізді күйретіп, масқараңызды шығару. Егер ызадан жарылардай боп, көңіл-күйіңіздің төмен екенін көрсетіп қойсаңыз, өсекшілер мақсаттарына жетті деген сөз. . Ал үндемей қалу қолыңыздан келмесе, өсекші адаммен жұрттың көзінше барып байыппен сөйлесіңіз. Сөйлесу барысында өзіңізді өте сабырлы, сенімді, мүмкіндік болса, көңілді ұстағаныңыз абзал.  "Нақты не айтқыңыз келді, соны түсінсем деймін" деп жымиыңыз.  Ал өсектің мүлде шықпауы үшін жақын емес адамдарыңызға өз өміріңіз туралы ақтарылмаңыз.             Біз біреуді өсектегенді ұнатсақ та, өзімізді өсек қылғанды ұната бермейміз. "Әңгіме бұзау емізеді" демекші, біреуді сағаттап отырып талқыға салуға бармыз.  Біреуді өсектей отырып, сіз оның жүрегіне жара салып жатқаныңызды байқамайсыз.  "Сізге өсек айтқан адам сізді де өсектейді" деген испан халқының мақалы бар. Өсексіз де өмір сүріп көрейік. Сіз қандай өсектердің құрбаны болдыңыз? Бөлісе отырыңыз. Дайындаған: Мейіргүл Оңғарова  
