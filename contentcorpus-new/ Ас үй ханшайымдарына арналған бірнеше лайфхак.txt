 Әйелдердің көп уақыты ас үйде өтеді. Жақындарымызды дәмді әрі ерекше тағамдармен еркелету үшін ас үй құпияларын біліп алған артық етпейді. Ендеше, сізді күтпеген жағдайлардан құтқаратын бірнеше лайфхак ұсынамыз. Кез келген етті пісірген кезде оның қайнаған уақытын өткізіп алмау маңызды екенін барлық ас үй ханшайымдары біледі. Сондықтан тамақ пісіріп жүрген адам, әдетте, сорпаны қайта-қайта тексеріп жүреді: ол қайнаған бойда бетінде жиналған көбікті алып тастау керек. Сол кезде сорпа мөлдір болады. Бірақ басқа нәрсеге алаңдап жүргенде сорпа қайнап, ал бетіндегі көбік тарап, кейде ыдыстың шетіне жабысып қалады. Мұндай кезде сорпаға бір стақан салқын су құйып жіберсеңіз, ол сорпа қайтадан қайнап, көбік қайта жиналады. Сол кезде оны тазартып алуға болады. Сүйікті сорпаңызды дайындағанда оны артық тұздап жіберетін кездер болады. Отбасы мүшелеріне ащы сорпа ұсынбас үшін бір картопты тазалап, оны тұтастай сорпаға салып жіберіңіз. Сорпа дайын болған кезде картопты алып тастаңыз. Етті қуырып жатып, оған тұзды көп салып жіберуіңіз немесе ол сүр ет болуы мүмкін. Егер оның тұзы көп деп санасаңыз, бірнеше қызанақ турап салып жіберіңіз. Содан соң табаның отын басып, оны 20 минутқа қалдырыңыз. Одан кейін қызанақтарды алып тастауға немесе ары қарай тамақ дайындай беруге болады.  Кейде етті қуыруға май көп құйылып кететін кездер болады. Мұндай уақытта қуырылып жатқан етке бірнеше шикі сәбізді турап салыңыз. Сәбіз сорғыш секілді барлық артық майды сіңіріп алады. Алайда кейін сәбізді тамақтан алып тастаған жөн. Себебі ол майлы болғандықтан тамақтан соң отбасы мүшелерінің асқазаны ауыруы мүмкін. 
