Әр адам өзінше философ. Әркім өмірді өзінше түсініп, өзінше бағамдайды. Ал Асланның ойлары мүлде өзгеше. Оның ерекше ой-пікірлері кімді болсын бей-жай қалдырмайды. Оқыңыз, ой бөлісіңіз. Мархабат! *** *** *** • Баука өмірде баланс бар дейді. Яғни, жердің бір жерінде біреу баланс жоқ деп жатыр. • Мылқау адамға да тіл байлық керек. • Дон Жуан Жан-Батист Мольердің кейіпкері ғана. • Марқабаев фантастика туралы 2 докторлық жаздым деп, фантаст екенін дәлелдеді. • Бетховен қазақ болса, мүлде танымал болмас еді. • Барлық жындыларды, қайыршыларды және алқаштарды 18 қараша, яғни, «Бүкіләлемдік философтар күнімен» құттықтаймын. • Театрда нағыз қатын болатын қыздармен танысуға болады. • Мұғалімге Баука романтизм деген нәрсені ақылмен емес, жүрекпен қабылдау деп түсіндіріп еді, мұғалім сол нәрсені жүрекпен емес, ақылмен қабылдап қойып бал қоймады. • Шығармаң күлкіге қалмау үшін комедия жанрында жазу керек. • 1 курста Дәулет менің өлеңдерімді оқып, ақын болғысы келмей кетті. Мен Дәулеттің өлеңдерін оқып ақын болғым келіп кетті. • Бір адамның тамағы екі адамға жетеді. Екі адамның тамағы бір адамға жетпейді. • Бір мұғалім айтады: - Сен олай маған мінезіңді көрсетпе! Сенде бар мінез менде де бар! - Әй, қайдам. • Париж қаласында Лондон көшесі бар. • Бүкіл аудиторияны ең алда тұрған мұғалім мен ең артта отырған студент қана көре алады. • Кез келген нәрсе жоғаларының алдында бар болады. • Ақын болу – жоқ аурумен ауыру. Кемінде өмір бойы. • Гендерлік саясат толық жеңіске жете алады. Ол үшін еркек атаулы болмау керек. • Мен философия пәніне барғым келмейді. Ол жерде менің философиямнан артық ештеңе айтпайды. • Адамзат өзінің ойлап таба алмайтын нәрсесін де ойлап тапқан. Оған «ойлап табылмайтын нәрсе»  деп ат қойған. • Біздің топқа Құқық пәнінен беретін апайдың көзі әдемі. Жай айтқаным ғой. • Қоқыс жәшігі – сол үйдің тұрмыстық музейі. • Бір досым маған ылғи қиялисың деп айтады. Өйткені, өзінің қиялсыз екенін айтқысы келмейді. • Мен өмірімде бір ғана адамды «данышпан» ретінде амалсыз мойындап, солай атадым. Өйткені, оның аты Данышпан болатын. • Өмірдің қадірін шын түсіну үшін өліп көру керек. Жоқ дегенде бір рет. • Мен вальс дегенге жыным келеді. Ең керемет жерге келгенде бітіп қала береді. • Кештерде мүлде билемей тұрған адамдарды қатты сыйлаймын. Себебі, мен солардың бірімін. • Анекдот – айтып жатқан адамға қарап кез-келген нәрсесіне күле беруге болатын бірден-бір мүмкіндік. • Басымда екі орай бар деп қуанбау керек. Қыздар біліп қойса, қатынсыз қаласың. • Ақынға қатын болу – ақын өлгенше азап, ақын өлген соң ғажап.  Жас ақын Аслан Қаженов әл-Фараби атындағы Қазақ ұлттық университетінің журналистика факультетін тәмамдаған. «Туалеттегі туынды», «Қоқыс жәшігі» жыр жинақтарының авторы. • «Хэллоуин» күнін адамдар өзідерінің тым қорқынышты еместігін көрсету үшін ойлап тапқан. • Ең жақсы нәрсе – ақындыққа ғашық болу, ең жаман нәрсе – ақынға ғашық болу. •  «Қазақ әдебиеті әлем әдебиеті деңгейіне жете ала ма?» деген сұрақтың екі ғана жауабы бар. Иә және жоқ. • Оңға бұрыла алмасаң, үш рет солға бұрыл. • Мен студент ретінде үнемі үш нәрсені ойлаймын: біріншісі - ұйқы, екіншісі – тамақ, үшіншісі – тамақ. • Адамдардың ақшаға деген құнығушылығын тоқтатып, материалистік ашкөз көзқарастарын жойғым келеді. Бірақ оған да ақша керек. • Адамзаттың мені таңқалдыратын ештеңесі жоқ екеніне таңқаламын. • Адамдар қызық. Өздеріне өздері сұрақ қояды, өздеріне өздері жауап береді. • Жұмыс – адамдардың іші пыспау үшін ойлап табылған ермек. • Наушник (қазақшасын білмеймін) әуен тыңдығысы келгеннің қасындағы адамдардың мазасын алмау үшін ойлап табылған. Олардың жүйкесін жегідей жеу үшін. • Ең бастысы – ең бастысы. • Көзі қисық (қыли) адамдар – ең бақыттылар. Өмірді түзу көре алады. • Қазақпын десең, өзіңе тиеді, өзбекпін десең, өзгелер тиіседі... • Ұйқым келгенде тамақ ішкім келмейді. Себебі, тамақ ішпесем ұйқым келмейді. • Айнаға қараймын, бірақ өзімді көремін. • Нағыз философтар жындыханада. • Біз бір тәулікте 24 сағат қана өмір сүреміз деп ойлаймыз. • Ең тәтті жеміс-жидек сатушы ең шірігендерін ғана жейді. • Емтихан – студенттер 100 пайыз қатысатын бірден-бір сабақ. • Болатын нәрсе болады. Одан артық та болмайды, кем де болмайды. • "Демократия жоқ!" дегеннің өзі демократия бар деген сөз. • Театр ғана - нағыз театр. • Мифке мифтік тұрғыдан қарау арқылы миф ретінде қабылдаймыз. • Жастар бұзылмайды. Қарттарға ақыл кіреді. • Әділдік жоқ өмірде әділетсіз боп көріну өте қиын. • Тәуелсіз БАҚ-тың өзі тәуелсіздікке тәуелді. • Адамды өлгенде орайтын ақ матада қалта жоқ. • Қыздар қыздардың рөлін шебер ойнайды. • Өз суретінен өзін таныған адам-ең ақымақ адам. • Носкиім жыртылмау үшін жыртық носки киемін. • Аяқ киімнің ең лас жері - табаны. Бірақ біз үстін ғана тазалай береміз. • Барлығы тамақ ішпесе, өлетінін біледі. Бірақ, тамақ ішеді. • 8 наурыздағы мейрамды гүл сатушылар ойлап тапқан. • Ерекше адамдарды қалған адамдар не жынды, не ұлы деп қабылдайды. • Ең ұсақ деген сөздің өзі 6 әріптен тұрады. • Бір күн күн шықпай қойса екен. Адамдар ойланар еді. Дайындаған: Шерхан Талапұлы  
