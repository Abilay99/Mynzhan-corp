 Бойжеткендердің барлығы бірдей тамақ жасауды ұнатады деп айту қиын. Бірі анасының дәмді тамағын жеп дағдыланса, екіншісі сабақтан немесе жұмыстан шаршап келетіндіктен, тамақ жасауды ұнатпайды. Бұдан өзге сүйікті жар атанып, туған-туысқандарын дәмді тағамдарымен қуантатындары да көп. Тамақты қандай жағдайда дайындасақ та, төмендегі кішкене қулықтарды біле жүрейік! - Бәліштің күйіп кетпеуін қаласаңыз, астына тұздың ірі ұнтағы мен су құйылған қағаз салып қойыңыз; - Егер духовкіге пісіріп жатқан бәлішіңіз бірден қызарып кете беретін болса, оның бетін таза қағазбен жабыңыз; - Дайын тортты қалбырдан шығармас бұрын дымқыл орамалдың үстіне қойыңыз, осылайша ыдысынан өзі ажырайды; - Басылып қалуы мүмкін болғандықтан, тортты бірден суыққа алып шығудың қажеті жоқ; - Егер қамырға қажет мөлшерде тұз салмасаңыз, тығыз немесе керісінше тым жұмсақ болып пісуі мүмкін; - Маргарин қосылған қамырдан жасалған тағамдар көпке дейін көгермейді; - Грек жаңғағының ядросын дұрыс тазалап алғыңыз келсе, 15-20 минутқа ыстық суға салып қойыңыз; - Құмшекерлі қамырға қосатын майды үккіштің ірі бөлігінен өткізген жөн. Сол кезде пісіру барысында майы сыртқа шықпайды; - Ұнды пайдаланбас бұрын бірнеше рет елгезерден өткізіңіз, сол кезде ұн оттегімен жақсы араласып, көтеріліп піседі; - Бәлішті духовкіге салмас бұрын 15-20 минутқа жылы жерге қойыңыз; - Бәлішті жоғарыдағы рәсімнен кейін бірден қатты ысып тұрған духовкіге салыңыз; - Бәлішті 120-180 градуста пісіріңіз; - Құймақты пісірер кезде құрамына 30-40 грамм өсімдік майын құйыңыз. Содан кейін ол табаға жабыспайтын болады; - Дайын бәлішті жіптің көмегімен кескен жөн; - Ашытқыны қамырға қоспас бұрын қант салынған жылы сүтке салып араластырыңыз. Артынша аз уақыт жылы жерде тұра тұрсын; - Нанды ашытқан кезде құрамына майлы заттарды көп қосудың қажеті жоқ. Ол майлы заттар ашытқының әсер етуіне кедергі жасайды; - Бәліш отырып қалуы мүмкін болғандықтан, духовкінің есігін қатты жаппаңыз; - Жылы қамырдан қатты, тез үгітілетін заттар жасалатындықтан, құмшекерлі қамырды илеп болған соң суық жерге қойыңыз; - Торт қатты әрі шикі пісетіндіктен, оны қатты ысып тұрған духовкіге салмаңыз; - Торт безендіргіштерін қызыл түске бояғыңыз келсе, шие мен таңқурай шырынын, ал сары түске бояғыңыз келсе, апельсин шырынын пайдаланыңыз; - Егер жеміс қосылған бәліш пісіргіңіз келсе, ішіне көп мөлшерде қант салмаңыз. Тәтті қылу үшін бетіне қанттың майда ұнтағын сеуіп қойсаңыз жеткілікті. Дайындаған: Қарлыға Бүйенбай  
