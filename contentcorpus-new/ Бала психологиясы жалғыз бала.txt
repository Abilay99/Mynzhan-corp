 «Бауырларым бары қандай жақсы», «көп балалы отбасында туғаныма қуанамын» деген секілді сөздерді жиі еститін боларсыздар. Қазақ ежелден тұрмыстық жағдайына да қарамастан, «бір қозы туса, бір шөп артық шығады», «әр баланың өз несібесі болады» деп, денсаулығы жеткенше көп бала табуға тырысқан.  Кішілері дүниеге келгенше үлкендері де оларға ата-ана рөлін атқаруға, яғни қамқорлығына алып, тәрбие беруге жарап қалады. Қазақ халқының көп баланы армандауы ежелден-ақ жалғыз баланың психологиясы күрделірек болатынын білуінде. «Қарғайын десем, жалғызымсың, қарғамайын десем жалмауызымсың» деген сөзді де қазақтар айтқан. Сонымен, олардың өзге балалардан өзгешілігі неде? Бұл сұрақты кімге қойсаңыз да, ең бірінші алар жауабыңыз – эгоистік. Балалы үйге қонақ келсе, үй иесі мен қонақтың баласы міндетті түрде бір ойыншыққа таласады, бұл көрініске көпшілігіміз куә болған шығармыз. Себебі екі бала да «ойыншық менікі» деп ойлайды. 4-7 жас шамасында ғана «біреудікі» деген ұғым қалыптаса бастайды, оған дейін бала барлығы тек өзінің меншігінде деген түсінікпен жүреді. Ал өзінен кейін өмірге келетін бала болмаған соң, жалғыз бала санасында «өзгенікі» ұғымы қалыптасуы қиын болады. Сондықтан қолындағысын басқалармен бөлісе алмайды.  Осы себепке байланысты, өзгелерге жаны ашу, олардың да қамын ойлау сезімі аса көп туа бермейді. Тек өзімде болса, барлығы мен үшін жаратылған болса, ешкім менімен ортақтаспаса деген оймен жүреді. Сараңдық та осылай қалыптасады. Біреуге беруге қарағанда, адамнан алсам деген ой да көбінесе жалғыз балаларға тән. Кішкене күнінен ешкім оның бетіне қарап артық сөз айтпаған. Ата-анасы аузына қарап, дегенін жасап отырған бала болғаннан кейін, өскен кезде басқалар да үнемі менің қалауымды орындауы қажет деген пікір қалыптасады. Ал олай болмаған жағдайда, шатақ мінезін көрсетуі де ғажап емес, себебі ол үшін айтқаны орындалмауы қатаң тәртіп бұзылуымен бірдей. Ешкімнің сөзін көтермейді. Біреу бетіне кемшілігін айтса, өзінікі дұрыс деп дәлелдеу үшін барлығына барады. Себебі ол сәби күнінен «сенікі жөн» дегенді естіп өскен бала. «Сен ең ақылды баласың», «сендей бала ешкімде болмаған» деген сөздер жалғыз өзіне ғана арналатын, ата-анасының мейірімі мен махаббатына толықтай бөленіп өскен баланың өзін-өзі бағалауы да өте жоғары болады. Тіпті шектен шықса, өзгелерді өзінен төмен санау қасиеті қалыптасуы да ғажап емес. Мұндай балалар, әлбетте, басқаларды басқаруға, кез келген ортада лидер болуға ұмтылады. Көп жағдайда әке-шешесі баласының жалғыз өспеуін қаласа не басқа да жағдайларға байланысты нағашаларының не немере аға-інілерінің үйіне жиі жіберіп, психологиясы ойдағыдай қалыптасуына жағдай жасауы мүмкін. Мұндай кезде баланың жай-күйі жазбада сипатталған сәл өзгерек болуы мүмкін. :         Ханым Орынбаева, психолог:  Сипатталған қасиеттері үшін мұндай адамдарды жазғыра алмаймыз, себебі отбасында жалғыз бала боп өсуіне өзі де, өзге де кінәлі емес. Алайда тағдыр жазуы солай болды деп, қандай кемшілігін де кешіре беруге болады деген сөз емес. Адам өзін-өзі тәрбиелеуге міндетті. 
