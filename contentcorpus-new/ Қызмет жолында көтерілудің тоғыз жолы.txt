 Қызмет жолында көтеріліп, табысты болам десеңіз келесі кеңестерімізге назар аударыңыз.  Жұмыста тырнағыңызды тістемеңіз, шашыңызды аузыңызға салмаңыз, сағыз шайнамаңыз, күбірлеп сөйлеп, өзгенің мазасын жөнсіз алмаңыз т.с.с. өз бойыңыздағы бұрыс қылықтардан арылыңыз.  Өзіңізді ғана ойлап қана қоймай, жұмысыңыздан қолыңыз босаған кезде жаныңыздағы әріптесіңізге көмектесіңіз. Оған ақыл-кеңес айтып, бағыт-бағдар беріп, жәрдемдесіңіз. дегенді естен шығармаңыз.  Егер де сізге басқа міндет жүктеліп жатса, еш ойланбастан өз міндетіңізді өзгеге тапсырып, жаңа тапсырмаларды орындауға ұмтылыңыз. Кейбір жандар жаңа іске кірісуге жүрексініп, әу баста міндеттелген тапсырмаларды ғана орындаумен жүре береді. Жаңа тапсырмаларды орындауға кірісу арқылы сіз өзіңіздің кәсіби біліктілігіңізді арттырасыз.  Жан-жағыңыздағы жандармен әрдайым жылы қарым-қатынаста болыңыз. Міндетті түрде, оларға өзіңіздің жеке басыңыздағы жағдайлармен бөлісіп, сырыңызды айту керек емес. Алайда, барлығымен әрдайым сыпайы болып, қуаныш пен қайғысына ортақтасып жүріңіз. Ешуақытта өзгені жамандап, қаңқу сөздердің таралуына жол бермеңіз. Сондай-ақ, өз ортаңыздағы мәселелерді сыртқа шығарып, ол туралы өзге ортадағы әріптестеріңізбен сөз қозғамаңыз.  Жұмысыңызға уақытылы келіп, бар тапсырманы өз уақытысында орындаңыз. Егер де жұмысым нәтижелі болсын десеңіз, оған бар күшіңізді салып, жауапты қараңыз. Уақытты қадағалай отырып, сіз өз ісіңізді тыңғылықты әрі сәтті орындап шығасыз.  Әр мекеменің өз заңдылықтары бар. Сол заңдылықтарды ұстанып, әдептілікті сақтаңыз. Кездесу, жиналыстарда өзгелермен бірге өзекті мәселелерді талқылап, өз ойыңызды білдіріңіз. Белсенділік танытпай, қызығушылық білдірмей, жан-жағыңызға қарап, телефонмен хабарлама жазып я ойын ойнасаңыз өзгелер сіздің жұмысқа деген салғырттығыңыздың бар екенін аңғарады.  Қызмет жолында жан-жақты болуға ұмтылыңыз. Кәсібіңізге байланысты соңғы жаңалықтарды, жаңа ақпараттарды, қосымша мәліметтерді оқып, онымен өзгелермен бөлісіңіз.  Әріптестеріңіз өз ойын білдіріп жатса, мұқият тыңдап, онымен де санасыңыз. Сондай-ақ, әріптестеріңіздің жеке бас мәселелерін қызығушылықтары мен өмірлік ұстанымдарына қол сұқпаңыз. Оның телефонының қанша тұратынын, неліктен ұзын сырға тағатынын, неліктен тұйық я пысық екенін сұрап, оның жөнсіз мазасын алмаңыз.  Әрдайым қызметке қатысты ойларыңызбен бөлісіп, ісіңізді жақсы атқаруға ұмтылыңыз. Сіздің жұмысқа деген ынтаңызды көрген басшылық сізді байқап, мәртебеңізді көтереді. Ықыласыңыз болмаса, сіздің өрге қарай домалауыңыз екіталай. Дайындаған: Ғазиза Ұзақ  
