Парламент Мәжілісінің депутаты, генерал-лейтенант, Халық Қаһарманы Бақытжан Ертаевтың ерлігін кейінгі ұрпаққа үлгі-өнеге ету мақсатында Ш. Айманов атындағы «Қазақ­фильм» киностудиясы «Генерал Ертаев» фильмін түсірді. Деректі фильм­нің сце­нарийін Болат Жетекбай мен Сатыбалды Текеев жазған, ал қою­шы-режисері белгілі документалист Сатыбалды Текеев. Экран­дық туындының сәтті шығуына себепші тұлғаның бірі – оператор Николай Райсов.  "Генерал Ертаев" фильмі Астанада өткен "Қазақ киносының апталығы" шеңберінде көрсетілген болатын. Фильмде Бақытжан Ертаевтың бала кезінен бергі өмірі баяндалады. Оның жетімдікте, қиындықтағы өмірі, әскери училищедегі жылдары, кейіннен ауған соғысына қатысқаны – барлығы да осы деректі фильмде көрініс алған. Ауған соғысының кадрлары, Сатыбалды Текеевтің айтуы бойынша, мемлекеттік мұрағаттан алынған. Фильм түсірілімдері өткен жылдың 15 желтоқсан күні Тәуелсіздік мерекесімен қатар келген екен. Ал 22-23 ақпан күндері Алматы қаласында таныстырылымы өтетіні белгілі болды.   -  Дайындаған: Ардақ Құлтай  
