 Отбасы мәселесіне немесе басқа да себептерге байланысты мектеп ауыстыру сынды жағдайлар көбіміздің басымыздан өткен болар. Өзім де орыс мектебінен қазақ мектебіне ауысқан едім. Бірақ менің жағдайым өзгеше. Себебі, біз жаңа мектепке сыныбымызбен толықтай ауыстық.  Жаңа мектепке барған кезде көп қиындық туындайды. Бойымыз үйренгенше, сыныптастарымызбен араласпай жүретін кездеріміз де болады. Егер сізде де дәл осындай қиындықтар болса, төмендегі психолог мамандар ұсынған бірнеше кеңесті оқыңыз.  1.  Оқушылар әртүрлі болатындықтан, бірі – танысып, екіншісі – жақтырмай қарауы мүмкін. Көп достарыңыз болғанын қаласаңыз, бірінші барып танысыңыз.  2.  Жадырап жүретін жандармен барлығы да танысқысы келеді.  3.  Ешкімге дауыс көтермеңіз. Егер сіз жағымсыз қасиеттеріңізді көрсететін болсаңыз, сізді барлығы да ұнатпайтын болады.  4.  Екілік, үштік баға алмаңыз. Бұл – ең бастысы. Сол кезде сізді ұстаздар да жақсы көретін болады.  5.  «Қожа» секілді тентектерді ұстаздар жақсы көре бермейді. Тіпті, мектептен шығарып жіберуі мүмкін.  6.  Өтіріктің құйрығы бір-ақ тұтам демекші, шындық су бетіне қалқып шықпай қоймайды. Ал ұстаздарға өтірік айту туралы, тіпті, ойламасаңыз да болады. Соңы жақсы болмайтыны анық.  7.  Қалжыңың жарасса, атаңмен ойна демекші, оның да орнын біліңіз.  8.  Арамызда сабақ оқымай келіп, ешкім білмейтін жаңалық ашатын жандар да бар. Егер сіз де дәл осылай жасайтын болсаңыз, құрметтен жұрдай боласыз.  9.  Ешуақытта біреуге ұқсауға, еліктеуге тырыспаңыз. Әр адам өз алдына қайталанбас тұлға. Біз өз таңбамызды қалдыру үшін өмір сүреміз! 
