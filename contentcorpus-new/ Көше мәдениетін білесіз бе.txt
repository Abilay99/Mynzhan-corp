 Соңғы уақытта "сыртқы келбет" деген ұғым өте тар мағынада - бет әлпетке, шаш сәніне, киім кию әдебіне байланысты қолданылып жүр. Алайда, "сыртқы келбеттің" онан да кең ұғым екенін естен шығармау керек. Ол - сіздің киіміңіз ғана емес, жүріс-тұрысыңыз, өзіңізді ұстау әдебіңіз, сән-талғамыңыз. Иә, мәдениеттілік мұнтаздай таза келбеттен басталады. "Бастаңғы" айдары өздеріңізге бұл жөнінде талай кеңестерін ұсынып та жүр және жалғастыра береді. Бүгін сіздермен яғни көпшілік ортада аса қажет тыйымдар мен ережелер туралы әңгіме өрбітіп көрмекпіз. Өйткені, басқа да қоғамдық орындар секілді көшенің де біздің өмірімізден алатын орны өте үлкен және тәрбиелі адамнан көп нәрсені талап етеді. Тіпті, сіздің шынайы келбетіңізді танытатын бірден-бір орта - көше деуімізге де болады.    Көше адамдарының киіміне, жүріс-тұрысына дауыс көтеріп ескерту жасауға болмайды. Шынымен жаныңыз ашыса, оңаша шақырып алып, сыпайы түрде жеткізіңіз. Жаңбырдан кейін қолшатырыңызды міндетті түрде мұқият жинап жүріңіз. Егер сізден сіріңке сұраған болса, тұтанған темекіні тосу сыпайылыққа жатпайды. Қыздар қауымы жігітпен көшеде танысуға жол бермеуі керек. Мәдениетті азамат таныстық үшін көшені таңдамайды. Бейтаныс адамдар жол көрсетуді өтінсе, нақты әрі ұғынықты етіп түсіндіріп беруді адамдық парызым деп санаңыз, егер өзіңіз жақсы білмесеңіз, кеңес беруден дереу бас тартыңыз.  Суреттерді түсірген және дайындаған: Айгерім Сматуллаева       
