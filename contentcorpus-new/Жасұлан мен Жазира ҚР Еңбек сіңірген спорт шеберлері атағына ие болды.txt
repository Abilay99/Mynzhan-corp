Ауыр атлетикадан Алматыда өткен әлем чемпионатында алтыннан алқа таққан Жасұлан Қыдырбаев пен күміс жүлдегер Жазира Жаппарқұл Қазақстан Республикасының Еңбек сіңірген спорт шеберлері атанды. Мәртебелі атақ бүгін додаға қатысқан спортшыларға құрмет көрсету кешінде табысталды. Қазақстан ұлттық құрамасының бас бапкері  де құрметтен құр қалған жоқ. Бапкер пен жаттықтырушы-кеңесші  дене шынықтыру ісіне қосқан үлестері үшін алғыс хаттармен марапатталды. Осыған дейін, Алматыдағы 81-ші әлем чемпионатында топ жарған спортшы 15 000 АҚШ долларын, күміс жүлдегер – 7 000 АҚШ долларын, ал қола жүлдегер – 5 000 АҚШ доллары көлемінде сыйақы алатынын хабарлаған болатынбыз. Бүгін спортшылар мен бапкерлерге де уәде етілген сыйақылар берілді. Сонымен қатар, еліміздің абройын асқақтатқан ауыр атлеттерге облыс басшылары да ерекше сый жасауда. Қызылорда облысының әкімі  жол талғамайтын көлік сыйласа, ОҚО әкімі  3,5 миллион теңге сыйға тартты. Ал Жамбыл облысының әкімі  көлік кілтін табыстаған-ды.  
