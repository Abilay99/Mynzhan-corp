Футболдан ел премьер-лигасының Х тур ойындары мәресіне жетті. Өз алаңында Павлодардың «Ертіс» клубын жеңген «Ақтөбе» турнир кестесінде бірінші орынға шықты. Жаңа маусымдағы ел чемпионаты қыза түсуде. Тартысты кездесулер мен күтпеген нәтижелер көптеп тіркелуде. Ал турнир кестесіндегі клубтардың ұпайлары бір-бірінен аса алшақ емес. Х тур қорытындысы бойынша Владимир Газзаев жаттықтыратын «Ақтөбе» алға шықты. «Ертіспен» өткен ойында алаң иелерінің жеңіске жетуіне септігін тигізген голдарды Аделейе мен Маркос Пизелли соқты. Ал ойында бірінші болып «Ертіс» сапынан Аристанде Бансе есеп ашқан еді. Шымкентте өткен «Ордабасы» мен «Жетісу» арасындағы кездесуде есеп ашылмады. Дәл осындай нәтиже Қызылордадағы «Қайсар» мен «Қайрат» ойынында да тіркелді. Таразда Евгений Яровенко жаттықтыратын жергілікті ұжым Көкшетаудың «Оқжетпес» клубымен тең тарқасты. Алаң иелері сапынан Абзал Таубай гол соқса, қонақтарды Әлібек Бөлешовтың голы жеңілістен аман алып қалды. Өткен маусымда ел чемпионы атанған «Астана» Х турда ірі есеппен жеңіске жетті. «Астана-Аренада» Қостанайдың «Тобыл» клубымен ойнаған алаң иелері 4:0 есебімен басым түсті. Стонимир Стойлов шәкірттері қатарынан Дмитрий Шомко, Танат Нөсербаев, Фокси Кетевоама және Бауыржан Жолшиев гол соғып көзге түсті. Соңғы төрт ойында «Атыраудың» асығы алшысынан түсіп келеді. Бүгін батысқазақстандық клуб өз алаңында Қарағандының «Шахтерін» 1:0 есебімен жеңді. Ойындағы жалғыз голды 58 минутта Ги Стефан Эссаме пенальтиден соқты.  5    
