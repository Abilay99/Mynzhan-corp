Шымкенттің «Ордабасы» клубының президенті болып Юрий Бондаренко тағайындалды. Осыған дейін бұл қызметті Берік Омарбеков атқарып келген болатын. ОҚО Төлеби ауданының тумасы осыған дейін Көкшетаудың «Оқжетпес» клубында басшылық қызмет атқарған. Жаңа президенттің келуімен команданың директорлық кеңесі де қайта жасақталды. Кеңеске Евгений Шкарин мен ОҚО-да әйелдер футболының негізін қалаған Бауыржан Абдубаитов еніп отыр. Клуб президентіне «Ордабасыны» маусым қорытындысы бойынша  үздік төрт команданың қатарына қосу талабы қойылды. Айта кетейік, ел чемпионатының ХХVII турында «Ордабасы» сырт алаңда «Атырауды» 3:1 есебімен жеңген болатын.  
