 Ұлттық бірыңғай тесттің басталуына үш айдан аз уақыт қалды. Өткен жылдың жазынан бері бұл сынақ талаптарының өзгеретіні туралы бірқатар мағлұмат айтылғанымен, әлі күнге ресми түрде ешбірі қабылданған жоқ. Тестілеу мерзімі жақындаған сайын оқушылар мен ата-аналардың, ұстаздар мен мектеп басшыларының уайымы жиілегені сөзсіз. Осы орайда ЮНЕСКО клубы, EDTECH-KZ халықаралық білім орталығының бас директоры Ғани Бейсембаевпен сұхбаттасуды жөн санадық. − Ғани Бектайұлы, өзіңіз білетіндей жақында Білім және ғылым министрлігі ағылшын тілінің Ұлттық бірыңғай тестілеу тапсыруда міндетті пәндердің бірі болуы мүмкін екенін мәлімдеді. Осыған қатысты ойыңыз қандай?  − Бұл сұраққа менен бұрын академик Асқар Жұмаділдаев жауап беріп еді. Мен ол кісінің ойымен толық келісемін. Дегенмен бұл сұрақтың өзектілігін басқа қырынан да қарастырып көруге болады. Негізінен тіл білгеннің пайдасы болмаса зиянының жоқ екені әмбеге аян. Әлем психологтары бірнеше тіл меңгерген адам миының қартаймайтынын алға тартады. Бұл - бірінші уәж. Бір тілді жетік білу мәдениеттілік, ал бірнеше тіл білу "жоғары мәдениеттілікке" жатады деседі. Бұл - екінші дәйек. Әлемде күн сайын табылып жатқан керемет жаңалықтардың 70 пайызы ағылшын тілінде шығады екен. Ендеше, заман ағымынан қалыс қалмай, озық ойлы, әлем адамдары қатарында болуға ұмтылғандарға ағылшын тілін білу міндетті. Бұл - төртінші уәж. Жалпы, шетелде өмір сүргісі келетін талантты да дарынды жастарымыз үшін де ағылшын тілін білу ауадай қажет. Дегенмен халық бір мәселені жақсы түсінуі керек. Білім және ғылым министрлігінің үш тілді енгіземіз деуінің астарында жалпы қазақ еліне деген еш қастандық жоқ. Олар да елдің азаматтары. Әкесі де, шешесі де қазақ болған соң жүректері "қазақ" деп соғады деп ойлаймын. Олай болса, үкіметтің ойы жалпы халық ағылшынша сөйлеп кетсе, Қазақстан әлем елдерінің алдына шығар деп үміттенетін сияқты. 
