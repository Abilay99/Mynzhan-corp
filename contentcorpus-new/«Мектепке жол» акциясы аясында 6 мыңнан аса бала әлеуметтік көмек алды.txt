Астанада 1 тамыздан 30 қыркүйекке дейін «Мектепке жол» жыл сайынғы республикалық акциясы өтті. Биыл шара «Бақытты балалық шақ мекені» ұранымен ел Тәуелсіздігінің 25 жылдығына орайластырылып отыр. Акцияның мақсаты оқу жылы қарсаңында көпбалалы және аз қамтылған отбасыларға, жетім және ата-анасының қамқорлығынсыз қалған балаларға материалдық және басқалай көмек көрсету, сондай-ақ, әлеуметтік себептермен балалардың мектепке бармауының алдын алу болып табылады. Акция аясында 6 158 аз қамтылған және көпбалалы отбасыларға 72 млн 473 мың теңге көлемінде көмек көрсетілді, оның ішінде 4 632 балаға 49 млн 338 мың теңге демеушілік қаржы жұмсалды. Шара аясында Білім басқармасының өкілдері полиция қызметкерлері мен білім мекемелерінің мамандары 165 610 пәтер және жекеменшік үй, 1972 жылыжай нысаны, сонымен қатар сауда орындарындары мен көңіл көтеру орындары және тұрғын үй жертөлелелерін аралап, тексерді. Нәтижесінде білім алумен қамтылмай қалған 22 жасөспірім анықталды. Сондай-ақ шара барысында «Жаннұр», «Евразия» сынды ірі сауда орындары мен орталық базар аумағында киім-кешек пен мектепке қажетті жабдықтарға арналған арнайы контейнерлер орнатылды. Акция аясында қала әкімдігі алдындағы орталық алаңда мектеп жәрмеңкесі өткізіліп, оған 10 000-нан астам адам қатысты. Жәрмеңкеде мектеп формасы, кеңсе тауарлары мен оқу әдебиеті сатылды. Айта кетейік, жәрмеңкеге қатысқан компаниялардың қатарында отандық өндірушілердің саны басым болған. Сонымен қатар 200-ден аса қала тұрғыны жас жеткіншектерді мектепке орналастыру, тиісті құжаттарды даярлау мен қалпына келтіру бойынша Білім басқармасы мен «Құқық» қоғамдық қорының өкілдерінен қажетті консультациялық көмек алды. Барлық мектептерде «Бірінші сыныпқа бірінші рет» «Отбасыдан отбасыға жәрдем: баланы мектепке жинайық» және «Балаларға бірге көмектесейік» атты іс-шаралар ұйымдастырылды, деп хабарлайды Астана қаласы әкімдігінің ресми сайты. Дереккөз: 24.kz 
