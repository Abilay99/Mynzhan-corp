    Қос шексіздік, орта. – Егер біз тым жылдам, не тым баяу оқитын болсақ, еш нәрсе түсінбейміз.  Біздің кейбір кемістігіміз  - өзгеден өніп шыққан өскін тәрізді: діңін шауып тастасаң болғаны, ағаштың бұтақтары сияқты түсіп қалады.  Адамға өтірік айтқаннан еш пайда болмай-ақ қойсын – бірақ бұл енді ол шындықты айтады деген сөз емес: өтірікті жай өтірік үшін ғана айтады.      Адамның жай-күйі: тұрақсыздық, сағыныш, үрей.    Егер біз көңіл көтерудің мәнеріне бойласақ, адамдардың барлық ісінің мағынасын түсінеміз.  Адам жүрегі бос қуыс және осы бос қуыстағы кір-қоқыс қаншама!    Қарама-қайшылық: өз өміріне мән бермеу, болмашы нәрсе үшін өлімге дайын болу – өз өміріне деген өшпенділік.    Адамның болмашыға сезімталдығы, ал маңыздыны сезбейтіндігі – қандай қорқынышты!  Қаншама ел менің бар екендігімнен тіпті бейхабар!  Өзіңде болғанның барлығын уақыт алып кететінін сезінген қандай керемет!    Адамның кісілігі туралы оның жекелеген ұмтылыстары бойынша емес, күнделікті істері бойынша бағалау керек.    Адам өзін екі тәлімгердің жәрдемі арқасында таниды: түйсік пен тәжірибе.  Адамның ұлылығы – өзінің түкке тұрмайтынын ұғынатындығымен ұлы. Ағаш өзінің түкке тұрмайтындығын сезінбейді...  Адамдар ессіз, мұның өзі жалпыға ортақ ереже – ессіз болмау ессіздіктің бір түрі болар еді.  Біз кемшіліктерімізді көрсетушілерге риза болуымыз керек, өйткені ол мойынсұнуға үйретеді және адамдардың біздің бойымызда жек көруге лайық деп табатын нәрселеріне көзімізді ашады.  Адам ізгі іс жасап жатқанына сенімді болғанда қаскөйлікті қандай жеңілдікпен әрі масаттана жасайды десеңізші!     
