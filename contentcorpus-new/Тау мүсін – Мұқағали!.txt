Жазылар естеліктер нешеленген,Оның бәрін көрерміз пешенеден. Әйтеуір білетінім бір-ақ нәрсе, Өшеді өлең немесе көшеді өлең! Мұқағали Ақындардың ұлы көшін жалғап, ХХ ғасырда жасындай жарқылдаған, өлеңі өрт, өр тұлғалы мұзбалақ - Мұқағали еді. Көзі тірісінде қара өлеңнің Хан Тәңірісі атанып, талайына біткен тасырлы тағдырға өзегі өксіп тұрса да өкінбей, өрелі өлеңімен: Ей, дүние есігіңді аш мен келемін, Алынбаған ақым бар сенде менің, - деп жар салып, пенделердің қисық заңына бағынбай еркін, бұла өмір сүрді. Балалық шағы ауыр уақытқа тап келіп, сұм соғыстың соққысынан сынбай өтсе де, есейген шағында Социалистік Кеңестің сұрқия саясаты сүріндіре берді. Содан болар бәз бірлеулерге ашынды, солақай сыншылдардың сынына назаланды. Мұқағали өлеңдері - өзі айтқандай өткен өмірі, бір-біріне жалғасып кете беретін тұтас цикл. Өмірінің соңына дейін бір-ақ "поэма" жазды. Басқа ақындардағыдай Мұқағалида таңдамалы шығармалар болған емес. Өлеңінің бәрі бірдей мөлдір мұң, сыңғырлаған сезім. Мұқағали дегенде ішін тартып өгей өмір өбектемесе де поэзиясымен жаны егіз ол, өмірін өлеңмен өлшеді. Ақын жолы, ақын тағдыры - ауыр. Торыққан шағында: Шыда, шыда, шыдай түс, шыда тағы Шыдамдыны мына өмір ұнатады. Үміттің құла иек, құла таңы, Әйтеуір бір атады, бір атады! - деп поэзиясымен тағы өзін жұбатты.Көзі тірісінде ақын ретінде ресми мойындалмаса да қазақ халқы, оқырмандары мойындап қойған еді. ...Өлеңдері алғаш рет 1948 жылы аудандық газетте шықты. Содан соң дүркін-дүркін республикалық газет-журналдарда басылып тұрды. 30-дан асқан шағында алғашқы жинағын шығарып, өмірінің соңына дейін 7-8 кітаптың авторы атанып кетті. Атап айтар болсақ: "Ильич", "Мавр", "Қарлығашым келдің бе?", "Аққулар ұйықтағанда", "Шолпан", т.б. Мұқағали шығармаларының шарықтау шегі өмірінің соңғы жылдарына сәйкес келеді. Мұқағалидың қай өлеңін оқысақта сезім пернелеріңді дөп басып, бойыңды шымырлатады. Сен менің жанарымның ішіндесің, Жанардың білесің ғой кішірмесін. Жанарыңның ішіне сақта мені, Өзгелер көлеңкесін түсірмесін – деген өлеңін алып қарайық. Қандай жұп-жұмыр, шедевр шығарма!  Тау тұлғалы ақын өлеңдері де өзі сияқты өр, асқақ. Мен таулықпын! Таудан мен жаратылғам, Тау менің алып анам, дара туған – деп табиғатты, табиғатпен мінездес екенін бірнеше өлеңімен жазып та, айтып та өтті.Қарасаз қар шалғын өлеңде өстім, Жыр жазсам халқым оған елеңдестім.Өлсе өлер Мұкағали Мақатаев, Өлтіре алмас алайда өлеңді ешкім. Осылай деген ақынның өлеңдегі өміріне ешкім балта шаба алмады. Өшпейтін өлеңдері жылдан жылға, ғасырдан ғасырға қазақ поэзиясының көшін бастап, алға қарай жылжи бермек. Тау мүсін Мұқағали өлеңдері келешек ұрпақ азық етер мәңгілік мұра! Оның тау бейнесі жылдар жылжыған сайын асқақтана, зорая түспек!!!  Автор: Нұржігіт Айдархан  
