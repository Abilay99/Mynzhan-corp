Бір қария үйіне қарай бағыт алып, тым асығыс келе жатқан кісіні көреді. Оны қуып жетеді де, тоқтатады. Таңғалған түрмен, аса байыппен оған сұрақ қояды: – Сонша қайда асықтыңыз? Тіпті жолыңыздағы еш нәрсені көзге ілмейсіз. – Ғафу өтінемін! – деді әлгі кісі жылдамдығын азайтпай, – мен бос емеспін. Өмірдің мәнін іздеп асығып барамын. Көздеген мақсатыма жетпегендіктен жүрісімді жайлата алмаймын. – Қайдам, – деп басын шайқады кария, – мен сіз сияқты ғұмырының соңына дейін өмірдің мәнін іздеген кісі туралы естідім. – Ол шындықтың бетін ашып, сұрағына жауап тапқан болар деп үміттенемін. – Иә, жүрегі үзіліп бара жатып жанындағыларға сыбырлап үлгерді, өлгенде ғана өмірдің мәнін тапқанын айтты. – Сөйтіп, не айтыпты? – деп сұрайды. – Ол өмірдің мәні таңдау екенін... – Әңгімеңізге рақмет,– деді әлгі адам соңына дейін тыңдап болмай, басын иіп асығыс жүріп кетті. – ...таңдау: не толыққанды өмір сүру, не өмір бойы өмірдің мәнін іздеп уақытты сарп ету, – деп қария тыңдалмай қалған сөзін аяқтады.   
