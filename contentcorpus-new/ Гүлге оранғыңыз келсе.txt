 Дизайнерлер гүл суреті бар киімдердің әлі де сәнде болатындығын айтады. Осыны естіген нәзік жанды аруларымыз тек гүлдей болып құлпырып қана қоймай, оған орануды жөн көруде. Бұл маусымда қысқа балақ шалбардан бастап еденге сүйретілген көйлектерге дейін гүлмен безендірілген. Оны сіз де байқап көріңіз.  Көйлектер. Гүлді көйлектер дизайнерлерге қиялын жүзеге асыруға көптеген мүмкіндік сыйлауда. Көпшілігі 60 жылдардағы сәнге ұқсайды: етегі барынша кең, ал бел бөлігі тарылған. Қыз баласына нәзіктік сыйлайды.  Delpozo  Alice+Olivia           Белдемше. Бұл романтикалық образ бен Одри Хэпберн стилін жақсы көретін бойжеткендер үшін таптырмас киім. Бір ерекшелігі оны спорттық аяқ киіммен де киюге болады. Ал жұмысбасты қыздарда гүлді әрі классикалық кеудешемен киюге болатын түрін таңдау мүмкіндігі бар.                Шалбар. Гүлді шалбарлар бір қарағанда жатарда киетін пижамаға ұқсайды. Оқудан қолы босап, демалуды ұйғарған жандар үшін мұның еш ағаттығы жоқ. Биыл жібек матадан тігілгендері сәнде.                 Бомберлер мен свитшоттар. Мұнымен қатар, көше сәні гүлді принтке де назар аударды. Бірақ ағылшын дизайнерлері романтикалық гүлдерді тропикалық өсімдіктермен алмастырған екен.                 Қысқа балақ шалбар. Бұлар да өз кезегінде гүлмен безендірілді.                Аксессуарлар. Түрлі-түсті киім киюді ұнатпасаңыз, гүлдің суреті бар аксессуар алыңыз. Көбінесе дизайнерлер аксессуар ретінде біз өкше туфли мен кішкене сөмкелерді ұсынады.               Дайындаған: Қарлыға Бүйенбай  
