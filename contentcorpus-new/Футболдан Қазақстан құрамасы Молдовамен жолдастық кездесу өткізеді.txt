Футболдан Қазақстан ұлттық құрамасы 21 ақпан күні Түркияда Молдова ұлттық құрамасымен жолдастық кездесу өткізеді. Бұл туралы ҚФФ ресми сайты хабарлады. - Қазақстан ұлттық құрамасының оқу-жаттығу жиыны Түркияда өтеді. 2020 жылғы Еуропа чемпионатының іріктеу кезеңі қарсаңында Қазақстан құрамасы алғашқы дайындығын 15-22 ақпан аралығында Түркияда өткізеді. 21 ақпан күні Молдова құрамасымен жолдастық матч белгіленген.  Оқу-жаттығу жиынына шақырылатын футболшылардың тізімі кейін хабарланады, - делінген ресми хабарламада. Айта кетейік, биыл Қазақстан ұлттық құрамасы 2020 жылғы Еуропа чемпионатына іріктеу кезеңін бастайды. І тобында Бельгия, Ресей, Шотландия, Кипр және Сан-Марино құрамаларымен ойнайды. Қазақстан құрамасы іріктеудегі алғашқы ойынын 21 наурыз күні Астанада Шотландия құрамасына қарсы өткізеді. 
