 Жасөспірімдер не туралы ойлайды? Олардың қандай қалауы бар? Кез келген ана мен ұстаз өмірінде бір рет болсын өзіне осы сұрақтарды қояды. Балаларынан тікелей сұрайын десе, батылдары жетпейді. Осыған орай №43 мектептің психолог маманы Такирова Айжаннан кеңес сұрауды жөн көрдік. Жасөспірімдер не туралы ойлайды? - Өзімді сөзсіз түсінетін, мені жақсы көретін достарды қайдан тапсам екен? - Мені өзге адамдар қалай бағалайды? Олар мені ұната ма, әлде ұнатпай ма? - Менің өзгелермен қандай ұқсастығым бар? Бұл жақсы ма, жаман ба? Мен оларға қалай ұқсай аламын? - Ішімдік пен темекінің дәмін татып көруге бола ма? Олардың дәмі қандай екен? Артынша қандай сезімге бөленемін? Бұл үлкендер айтатындай зиян ба? - Мектепті қалай тәмамдаймын? Алатын бағам қандай болады? ҰБТ-ны тапсыра алмай қалсам не істеймін? - ЖОО-ға түсемін бе? Мамандығыма сәйкес жұмысқа орналаса аламын ба? - Өзіме ұнау үшін өміріме қандай өзгеріс енгізсем екен? - Ата-анам маған ұрыспай, керісінше мақтау үшін не істеуім керек? Жасөспірімдер ата-аналарынан не күтеді? - Олардың өздерін қалай тәрбиелеу керектігі туралы өзіндік пікірлері бар. Жасөспірімдер ата-аналарынан нені талап еткісі келетіндіктерін өте жақсы біледі; - Олар ата-аналарының өздеріне сенім артқанын қалайды; - Олар ешкім білмейтін құпия «жерінің» болғанын жөн көреді; - Олар ата-аналарымен сырласқысы келеді. Алайда жасөспірімдер барлығына айта бермейтін дүниелер болатындықтан, кей сырды ішінде қалдырады; - Олар әділеттілікті аңсайды. Еш себепсіз ұрыс естігілері келмейді. Бұл олар үшін өте маңызды; - Олар қандай жағдай болмасын, ата-аналарының өздерін жақтап тұрғанын жақсы көреді. Ал Сіз қалай ойлайсыз? Жасөспірімдердің бұдан өзге қандай қалауы бар?  
