Алматы қаласының Қоғамдық денсаулық басқармасының басшысы Тілеухан Әбілдаев коронавирус инфекциясы басталғаннан бері қалада бұл вирусқа 2499 адамның шалдыққанын айтады. Қазіргі уақытта стационарлық емдеуде 1038 адам жатыр, оның 56-сы – балалар. - 304 науқастың жағдайы шамалы ауыр, ал 22-сінің жағдайы қиын, 4-еуі хал үстінде жатыр. Қалғандарының жағдай қалыпты. Соған қарағанда коронавирус жұқтырғандардың көбі ауру белгілерінсіз жүре беретін көрінеді, - дейді Әбілдаев. Кеше Алматыда 76 адам сауығып шықты. Бүгін 30 адам ауруханадан шығарылады. Пандемия басталғаннан бері қалада 1451 азамат аурудан жазылып шыққан. - Қаладағы карантин режімі әлі сақталады. Сондықтан тұрғындардың абай болғаны, әлеуметтік арақашықтықты сақтап, тазалық шараларын жасағаны жөн, - дейді бас қоғамдық дәрігер. Айта кеткен жөн, 31 мамырдағы жағдай бойынша, Қазақстанда бір күннің 476 адам коронавирус жұқтырған.  
