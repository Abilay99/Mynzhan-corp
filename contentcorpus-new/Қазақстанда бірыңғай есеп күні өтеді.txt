2019 жылы 30 қыркүйекте Нұр-Сұлтан, Алматы, Шымкент және 14 облыс әкімдіктері "Бірыңғай есеп күнін" өткізеді. Бұл туралы ҚР Ұлттық экономика министрлігі хабарлады. "Бірыңғай есеп күні" президент Қасым-Жомарт Тоқаевтың тапсырмасы бойынша құрылды. Іс-шараны өткізудің мақсаты – заңнама талаптарын бұзудың алдын алу, кәсіпкерлердің құқықтық сауатын арттыру. "Бірыңғай есеп күні" аясында бақылау-қадағалау органдары кәсіпкерлер алдында есеп береді және олармен мемлекеттік бақылау және қадағалау саласындағы заңнаманы жетілдіру жөніндегі идеяларды талқылайды. Кездесуге әкімдіктердің, бақылау-қадағалау органдарының, ҚР Мемлекеттік қызмет істері агенттігінің, Қазақстан Республикасы Сыбайлас жемқорлыққа қарсы іс-қимыл агенттігінің өкілдері, прокуратура органдары, сондай-ақ "Атамекен" өңірлік кәсіпкерлер палатасының өкілдері қатысады. Кәсіпкерлер осы мүмкіндікті пайдаланып, бақылау-қадағалау органдарына сұрақ қоя алады. "Бірыңғай есеп күнін" өткізу уақыты мен орны туралы толық ақпарат 20 қыркүйектен кейін әр қаладағы әкімдіктердің ресми сайттарында және әлеуметтік желілерінде жарияланады. 
