Кәсіпқой бокстан WBA (Super), WBC (Interim) және IBO тұжырымдары бойынша әлем чемпионы Геннадий Головкин NBC Sports радиосына сұхбат берді. Әңгіме барысында ол Вилли Монромен болатын жекпе-жек туралы және болашақтағы қарсыластары жайында айтты. Бұл туралы боксшының Вконтакте әлеуметтік желісіндегі ресми тобы хабарлады, – деп жазады .  «Мен қарсыластарымды әртүрлі әдіс-тәсілмен ұрып құлатқым келеді. 12 раундтық жекпе-жек өткізсем, тіпті қызық болар еді. Монро туралы айтар болсам, ол осыған дейінгі қарсыластарымның ішіндегі тәсілі өзгеше боксшы. Сондықтан, 16 мамырда бокссүйер қауым тамаша шоудың куәсі боларына сенімім мол», – деді боксшы. Сондай-ақ, ол Монродан кейін Мигель Коттомен кездесу үшін әрекет ететінін тілге тиек етті. Сөзінің соңында отандасымыз америкалық Флойд Мейвезермен жұдырықтасқысы келетінін тағы бір айтып өтті. Бұл жөнінде Головкин: «Қазір Флойдқа қарсы шаршы алаңға шығу арман болып тұр. Онымен кездесу үшін жеңіл салмаққа өтуге де дайынмын», – деді. Айта кетейік, 16 мамырда Геннадий Головкин кезекті рет чемпиондық атағын қорғау үшін Вилли Монромен айқасқа түседі. Бұл жекпе-жекті HBO телеарнасы тікелей эфирде көрсетуді жоспарлауда.  
