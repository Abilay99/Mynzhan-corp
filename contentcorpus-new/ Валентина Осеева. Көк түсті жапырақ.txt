 Катяның жасыл түсті қарындашы екеу болды. Ал Ленада қарындаштың жасыл түсі жоқ еді. Бір күні ол Катядан: – Маған жасыл қарындашыңды бере тұрасың ба? – деп сұрады.  – Анамнан рұқсат сұрап келейін,– деп жауап берді Катя оған. Келесі күні мектепке келгенде Лена: – Анаң рұқсат етті ме? – деп сұрады. – Анам рұқсатын беруін берді ғой, ал ағамнан сұраған жоқпын,– деп күмілжіді Катя. – Онда ағаңның да рұқсатын алып кел. Келесі күні Катя Ленаға былай деді: – Ағам да рұқсат берді. Алайда сен оны сындырып аласың ба деп қорқамын. – Мен мұқият пайдаланамын,– деді Лена. – Байқа, қарындашымды ұштама, қолыңмен қатты қыспа, аузыңа салушы болма. Көп сурет те бояма. – Мен тек ағаш жапырақтарын және шөпті ғана бояймын,– деді Лена. – Бұл көп қой,– деп Катяның түрі бұзылып, қабағы түйілді. Лена оған бір қарады да, ары қарай кетіп қалды. Қарындашты алмады. Оған таңданған Катя ізінен жүгіріп: – Оның не? Қарындашты алсаңшы,– деді. – Қажеті жоқ,– деп жауап берді Лена. Сабақ басталғанда мұғалім: – Лена, ағаш жапырағы жасыл түсті ғой, сен неге көк тсүсті қарындашпен бояғансың? – деп сұрады. – Жасыл қарындашым жоқ еді,– деп жауап берді. – Құрбыңнан неге сұрамадың? Лена үнсіз қалды. Катя қызарып кетті де: – Мен оған берген едім, өзі алмады,– деді. Мұғалім екеуіне кезек-кезек қарады да: – Алатындай етіп беру керек еді,– деді қатқыл үнмен. 
