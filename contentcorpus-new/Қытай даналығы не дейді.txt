Қытай – әлемде халық санының көптігімен ерекшеленетін алып әрі ең көне мемлекет. Осынау мемлекетте біреуге дауыс көтеріп сөйлеу (ұрыс кезінде болсын) – мәдениетсіздіктің белгісі. Қытай елінің тұрғындары үшін бұл бетіңнен айрылумен тең екен. Өзіндік бөлек мәдениеті бар қытайлықтардың даналығы не дейді екен?  *** Екі адамның арасында тура он қадам болады. Егер өзіңнің бес қадамынды аттап, сені ешкім күтпесе – артқа қайта бер.  *** Ұялғанда қызаратын адамда қара жүрек болуы мүмкін емес.  *** Сен айттың – мен сендім, сен тағы қайталап айттың – мен күдіктендім.  *** Шешім қабылдап болып ойланғанша, ойланып шешім қабылда.  *** Бастаушыға көмек бергің келе ме – онымен бірге жаса.Қарияға көмек бергің келе ме – оның орнына жаса.Ұстаға көмек бергің келе ме – оған кедергі жасама.Ал кертартпа ақымаққа көмек бергің келсе – өзің ақымақсың. *** Адамдар: "Тағдыр солай шығар", - деп өзін-өзі жұбатады, шын мәнінде тағдыр деген – адамдардың өмірде өздері жіберіп алған қателіктерінің жиынтығы.  *** Бір істі сеніп тапсырған адамымызды қайта-қайта тексере беруіміз өсімдікті отырғызып қойып, тамыры өсті ме екен деп қайта-қайта жұлып қарай бергенімізбен тең.  *** Ақылды болуға жетелейтін үш жол бар: біріншісі – тәжірибе жолы, ол – ащы жол, екіншісі – еліктеу жолы, ол – ең жеңіл жол, үшіншісі – ойлау жолы, ең таза жол. *** Ұстаз есікті ашып береді. Сен өзің шығуың керек.  
