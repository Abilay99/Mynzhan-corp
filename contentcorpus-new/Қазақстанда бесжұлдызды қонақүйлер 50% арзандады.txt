Қазақстан өмір сүруге арзан елдердің бестігіне кірді. Сарапшылардың пікірінше, елімізде шет мемлекетпен салыстырғанда пәтер жалдау 90%-ға, азық-түлік құны 75%-ға арзан екен. Мұндай көрсеткіштер елімізге келетін туристердің санын арттырып, ішкі туризмді дамытуға сеп болған. Теңге бағамы өзгергелі бері шет елде демалатын қазақстандықтардың қатары күрт азайыпты. Түрік жағажайында демалу үшін отандық туроператорларға алдын ала тапсырыс беретіндер қазір жоқтың қасы екен. Себебі Түркияға жолдама құны екі есеге қымбаттапты. Егер бұрын шет елге саяхаттаушылар қаңтар, ақпан айында тапсырыс беріп қойып, асықпай демалыс маусымын күтіп жататын болса, биыл көптеген туркомпанияларда мүлгіген тыныштық орнаған. Бұл құбылыс есесіне Қазақстанға ағылатын туристердің санын арттыруға ықпал етіпті. Бұрын Еуропа елдерінде демалуды жөн көретіндер доллардың курсына орай қалтаға қатты соққы болмайтын мемлекеттерге қызығушылық танытыпты.  Қазір елімізге сырттан келетін туристердің саны артқан. Мәселен, Алматыға Америкадан келген Лиза мұнда өмір сүру бағасы өзге елдермен салыстырғанда әлдеқайда жеңіл екенін айтады. Бағалардың бәз қалпында қалуы ішкі туризмнің де дамуына ықпал етіпті. Мәселен, бұрын шет елдің жағажайларында демалатын алматылықтардың сұранысы «Ғұндар» этноауылы мен «Лесная сказка» курортына ауыпты. Қазір Қазақстан турагенттіктері қауымдастығы, Кәсіпкерлер палатасы мен Алматы қаласының әкімдігі бірігіп, туризмді дамытуды мықтап қолға алмақ. Олар алып шаһардың сәні мен салтанатын арттырып, туристердің қызығушылығн тудыру жұмыстарын жоспарлауда. Жаз айларында Алматыға әсіресе Қытай, Үндістан және Ираннан туристер көптеп келеді деп күтілуде. Сондай-ақ валюта бағамының өзгерісі Ресей мен Қазақстан азаматтарының өзара саяхаттауына жол ашпақ.   
