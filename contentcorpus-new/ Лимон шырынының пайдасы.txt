 Лимон өзінің пайдалы қасиеттерімен бүкіл әлемге танымал. Лимонды кез келген жағдайда және кез келген тамаққа қосудың 10 себебін ұсынамыз.  Бұл цитрустық жеміс адамзатқа ертеректен белгілі, сондықтан дәрігерлер мен диетологтар оның биологиялық қасиеттерін және адам денсаулығына әсерін жете зерттеп қойған. Егер ғалымдардың тұжырымдарын қысқаша қорытындыласақ, лимонды тамаққа тұрақты түрде пайдалану ағзаға тазартушы әсер береді. Ал ол өз кезегінде тері жағдайына жағымды әсер етіп, бет терісі таза, тегіс әрі жарқын бола түседі.  Жаңа сығылып алынған лимон шырыны – С дәруменінің көзі. Ол тері жасушаларын қышқылдандыратын күйзелістен қорғайтын қасиетке ие. Яғни, терінің қартаю процесін баяулатады. Басқаша айтқанда, ол іштей әсер ететін жақсы жасартушы құрал болып табылады.  Лимон қосылған қарапайым су ауызды тиімді тазартады. Ол бактерияларды жойып, демді балғын етеді.  Лимон шырыны күнделікті сергектік қуат беріп, маусымдық тұмау кездерінде иммунитетті көтереді. Тиімді нәтиже болу үшін лимон шырынының жаңа сығылған түрін ішу керек. Себебі сергітетін дәрумен ауа мен жоғары температура әсерінен жылдам бұзылады.   Лимонның құрамында пектин бар: ол сумен жанасқанда көлемі жағынан ұлғаяды, сондықтан асқазанда орын алып, тоқтық сезімін береді. Пектин тәбетті реттеуге және артық тамақ жемеуге көмектеседі. Оған қоса, ол ағзадан зиянды заттарды шығарады.  Лимон шырынының антисептикалық қасиеті тамақтағы ауруды және басқа да ауыздағы немесе еріндегі тітіркенуді басуға көмектеседі.  Лимон шырынының құрамындағы заттар өт бөлінуіне ықпал етіп, ас қорытуды жеңілдетеді.  Қышқыл дәміне қарамастан лимон сілтісіздендіретін өнімдерге жатады: олар ағзадағы дұрыс қышқылды-сілтілі тепе-теңдікті сақтауға ықпал етеді. Күнделікті күйзелу, үйлесімсіз тамақтану, темекі және ішімдік pH көрсеткішін ағзаның жалпы "қышқылдану" жағына қарай ысырады, сондықтан тері жасушалары мен қан тамырлардың зақымдалуы, май жиналу, ұйқының бұзылуы секілді жағымсыз әсерлер орын ала бастайды. Ал лимон шырынын уақытылы қолдану – дұрыс қышқылды-сілтілі пропорцияны ұстап тұрудың жақсы әдісі.   Лимон қабығының үгіндісі де пайдалы қасиеттерге ие: оның құрамында онкологиялық процестердің дамуына қарсы тұратын эфир майлары мен басқа да белсенді заттар бар. Үккіштен өткізілген лимон қабығын балғын салаттарға, балықтан жасалған тағамдарға, сүзбеге және смузиге қосу арқылы оларды дәмдірек және ағзаға пайдалы етуге болады.  Лимон шырыны ағзадағы сұйықтықтың тұрып қалуымен күреседі. Лимон қосылған суды көбірек ішу арқылы өзіңізді жеңіл сезініңіз және ісінуден, зиянды заттардан арылыңыз. 
