Туриннің "Ювентус" футбол клубы үшінші жыл қатарынан Италия кубогын жеңіп алды. Түнде өткен финалдық ойында "Лационы" 2:0 есебімен ұтты. Римдегі "Стадио Олимпико" стадионында өткен финалда Дани Алвес (12 минут) пен Леонардо Бонуччи (25 минут) гол соқты. Нәтижесінде туриндік команда өз тарихында Италия кубогын 12-ші рет жеңіп алды.  Италия біріншілігі де аяқталып келеді. "Ювентус" көш бастап тұр. Екінші орындағы "Ромадан" 4 ұпайға алда. Одан өзге Массимилиано Аллегри шәкірттеріне Чемпиондар лигасын жеңіп алуына да зор мүмкіндік бар. Команда 3 маусым күні Кардиффте өтетін финалда "Реалмен" ойнайды. 
