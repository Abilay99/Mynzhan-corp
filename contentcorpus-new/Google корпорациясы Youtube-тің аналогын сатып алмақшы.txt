 Естеріңізге сала кетейік, Twitch видео ойындар мен киберспорттық турнирлердің онлайн трансляциясын жүргізуге бағытталған видеостримингті қызметтің бір түрі болып табылады. Сайт 2011 жылдың мамыр айында қолданысқа енген. Статистика бойынша Twitch-тің бір айлық қолданушылар саны 50 миллионға жетеді екен. Ал оның 1,1 миллионнан астам тұрақты қолданушысы айына кем дегенде бір рет өз видеоматериалын онлайн трансляциялайды. Аталған ғаламтордағы қызмет түріне Google-дің, нақтылап өтсек, оның меншігі болған Youtube видеохостингінің қызығушылық танытып отырғаны туралы алғашқы ақпараттар ағымдағы жылдың мамыр айында тараған болатын. Сол кезде, Twitch Youtube-тің жарнамадағы табысын арттыруға көмектесетін қосалқы видеоқызмет болатыны да айтылған еді. Ал қазіргі кезде белгілі болғандай, корпорация қажетті құжаттарға қол қойып үлгерген деседі. Келісім бойынша Twinch 1 миллиард АҚШ долларына бағаланып отыр. Ал сарапшылардың ойынша, Googlе Twitch-ті өзінің Youtube арқылы жасалынатын вебинар онлайн трансляциялау қызметін дамыту мақсатында сатып алған екен. Дегенмен, екі жақ та келісім туралы әзірге ақпарат таратпауды ұйғарыпты.   
