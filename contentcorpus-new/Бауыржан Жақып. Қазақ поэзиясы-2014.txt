Жақында Қазақстан Жазушылар одағында "Әдеби жыл қорытындысы" атты жиын өткен болатын. Қаламгерлер әр жанр бойынша сөз сөйлеп, баяндама оқыды. Поэзия жөнінде пікір білдірген ҰҒА кор­респондент-мүшесі, ақын Бауыр­жан Жақыптың сөзін назарларыңызға ұсынамыз.  Ғұлама ғалым ұстазымыз, академик-жазушы Зейнолла Қабдолов: «Поэзия – өмірдің әрі мен нәрі, қайнап қорыған жамбысы. Поэзия бақшада құлпырған роза гүлін сипаттамайды, оның дөрекі заттық жақтарын лақтырып тастап, хош иісін, әсем құбылғыш бояуын алады да, осылардың жаратылыстағыдан да әсем өз розасын жасайды. Поэзия сәбидің күнәсіз ажары, жарқын жанары, күміс күлкісі, жанды қуанышы», – деген еді. Поэзия туралы сол түсінік пайым уақыт қанша өтсе де өзгермейді. Өйткені, поэзия нәзіктік пен өткірліктің, сұлулық пен сымбаттылықтың, көзге көрінбес ғажайыптар мен көңілге сәуле түсіретін тылсымдардан тарап жатады. Поэзияға қашан да қойылатын талап сол. Ендеше, Қазақстан Жазушылар одағына тапсырылған, 2014 жылы жарық көрген 50-ге тарта өлең кітаптарына да біз сол талап тұрғысынан қарап ой өрбітуге тырыстық. 
