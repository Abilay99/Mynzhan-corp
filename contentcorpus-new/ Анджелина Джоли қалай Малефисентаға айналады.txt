 Disney кинокомпаниясының YouTube-каналында атақты әрі сұлу актриса Анджелина Джоли қатысқан бейнеролик пайда болды. Олар 44 жастағы голливуд актрисасы әр түсірілімнің алдында қалай сиқыршы Малефисентаға айналатынын көрсетуді жөн көрген. Джолидің рөлі үшін оның шашын алдымен екі жаққа өріп, содан соң жоғарыға буып жинайды. Арнайы жабыстырмалар арқылы жағын үшкірлеп шығарады. Мүйіз тағып, аппақ тістер кигізеді. Малефисентаның өзіне тән ерекшелігіне мүйізі мен үшкірленген жақтары жатады. Малефисента бейнесінің жанкүйерлерге ұнап қалғаны соншалық, мүйіз бен жамылғы Disney дүкендеріндегі ең танымал тауарға айналған. Осы күзде "Малефисента 2" фильмі көрерменге жол тартатынын жазғанбыз.  
