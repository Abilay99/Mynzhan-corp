    Шығармашының бар дарыны – көзбен көргендей қылып суреттеп және дөп сөздер таба білуінде. Гомерді, Платонды, Вергилийді және Горацийді басқа жазушылардан жоғары қоятын – тек олардың образдары мен анықтамалары. Кімде-кім шынайы, көркем және күшті туынды жазғысы келсе, ол үнемі ақиқатты көрсетіп отыруы керек. Жазушылар өз еңбектерін шығарманың кемшіліктерін көретін және оған дұрыс бағасын бере алатын білімді адамдарға шын ықыласпен оқып беруге тиіс сияқты. Тек педант қана ешкімнің ақылын тыңдамайды және түзетулердің бәрін түкке алғысыз етеді.   Сіздің ойыңызды жеткізетін көптеген сөздердің ішінде біреуі ғана шынымен сәтті болуы мүмкін; әйтсе де әңгімелесу, не жұмыс үстінде оны бірден таба алмайсың, дегенмен ол бар, ал қалғандарының барлығы дөп келе бермейді және өзін түсінсе екен дейтін ойлы адамды қанағаттандыра алмайды.  Бір сәттік қана көңіл ауанының жетегінде жазатын адамдар кейін өз шығармаларынан көп түзетеді. Бірақ бұл көңіл ауаны әртүрлі жағдайлардың әсерінен өзгеріп отырады, сол кезде бұл адамдардың көңілі өздеріне ерекше ұнаған қолданыстар мен сөздерден суынады.    Шығарма қандай мінсіз болғанымен, егер автор сынға құлақ асып, өзінің барлық қазыларына сенсе, онда одан түк те қалмайды, себебі олардың әрқайсысы өзіне ең ұнамаған тап сол жерді алып тастауды талап етеді.  Ақымақтар кітапты оқиды және одан ештеңе түсіне алмайды; қатардағы адамдар барлығы түсінікті деп ойлайды; шынайы ақылды адамдар кей кездері бәрін бірдей түсіне бермейді: түсініксізді олар - түсініксіз деп, айқынды – айқын деп табады. Ал небір ақылгөйлер айқын дүниені – күңгірт деп табады, айдан анық нәрсені түсінбейді.    Тек өз ғасырының талғамының тұрғысынан жазатындар шығармаларының тағдырынан гөрі, өздері туралы көп ойлайды. Тоқтаусыз кемелдікке ұмтылу қажет, сонда, кейде замандастарымыз бізге қимайтын сый, болашақ ұрпақтар арқылы беріледі.    Сын – бұл кейде ғылым ғана емес, ақылдан гөрі төзімділікті, қабілеттен гөрі ыждағаттылықты, дарындылықтан гөрі дағдыны талап ететін қолөнер. Егер онымен сұңғыла емес, көп оқыған адам айналысса, егер ол шығарманы өз талғамына қарай таңдаса, сын оқырманды да, авторды да бүлдіреді.     
