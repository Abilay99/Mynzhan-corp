Осыдан тура 121 жыл бұрын, 25 маусым күні халқының қамын ойлап, жарты ғасырлық ғұмырында аянбай еңбектенген «қазақтың Пушкині» Жұмабаев Мағжан дүниеге келген еді. Бүгін оның туған күні. Жұмабаев Мағжан Бекенұлы - аз ғана ғұмырында әдебиеттің төрінен орын алып, жұлдыздай жарқырай білген ақын. Ол 1893 жылы 25 маусымда Ақмола губерниясы, Ақмола уезіндегі Полуденовский болысында дүниеге келген. Әкесі Бекмағанбет әділдігімен қара қылды қақ жарған, орта дәулетті тұлға болған. Ара-тұра болыстыққа да араласқан. Ата-анасының көмегімен Мағжан ауыл мұғалімінен хат танып, 1905 жылы Қызылжардағы медресеге түседі. Бірақ бұл оқуы білімге ерекше ынтамен құлшынған жас өренді қанағаттандырмай, артынша Уфадағы Ғалия медресесіне оқуға түседі. Медреседе оқып жүргенінде татар жазушысы Ғалымжан Ибрагимовпен танысады. Ол Мағжанды қамқорлығына алып,  «Шолпан» атты тұңғыш өлеңдер жинағының шығуына көмектеседі. Жастайынан орыс тілі мен әдебиетін жетік меңгерген Мағжан қазақ поэзиясына жаңалық енгізді. Алғашында махаббаттың жалынымен жүріп, кейіннен азаматтық лирикаға қарай ойысады. Жүрегімен түйсінгенін табиғатты суреттеу арқылы жеткізіп отырады. Өзгеге ұқсамайтын өзіндік қолтаңбасы бар. Қоршаған ортаның үзік сырларына үңіліп, терең философиялық ойға беріледі. 45 жыл өмірінде әрі ақын, әрі лирик, әрі аудармашы, әрі ұстаз ғалым болған Мағжан ондаған поэма, жүздеген лирикалық өлең жырлайды. Мұғалімдік қызмет атқарып, педагогикалық оқулықтар жазады. Олар – «Бастауыш мектепте ана тілі», «Сауатты бол», «Педагогика».      Сол заманда артта қалған қазақ халқын алға жетелеу үшін халыққа күш-қайрат берер ерлікті тарихтан іздеді. Шығармаларында ұрпақтың қамы үшін алып іс тындырған бабалардың ерлігін жырлады. Абылай мен Кенесарының өр рухын кеңінен сипаттап, сол арқылы халқының қайратын ұштап, санасын оятуды жөн көрді. Халқымызда қанша мықты ақын болса да, Мағжанның шығармашылығы өз алдына бір төбе. Кеше келешек ұрпақтың қамы үшін деп қасық қаны қалғанша маңдай терін аямай төккен ақын әр қазақ баласының жүрегі мен жадында мәңгілік жүрері хақ! Дайындаған: Ардақ Құлтай  
