Қадірлі оқырман, бүгін “АЙНА” жобасының алғашқы маусымының шыққанына 1 жыл толып отыр. Қазір екінші маусымы жүріп жатқан бағдарламаны асыға күтетін өз көрермендерін осы айтулы күнмен құттықтаймыз! Қазіргідей сары басылымдар билік құрып тұрған уақытта көрермен ненің ақиқат, ненің жалған екенін ұғынудан қалды. Тәрбиеленіп жатқан өскелең ұрпақта ақпараттық талғам қалмай бара жатқандай. Осынау олқылықтың орнын толтыру мақсатында жастардың сүйікті порталы Massaget.kz былтыр дәл 29 наурыз күні “АЙНА” жобасын қолға алған болатын.  Бағдарламаның тұсауы кесілген күні оның алғашқы маусымында сұхбат берген 19 тұлғаның ерекше ой маржандарын тізбектеп ұсынуды жөн көрдік.  Сатыбалды Нарымбетов: “Көктем. Кемпірқосақ. Бәйшешек. Егер гүлдерде жүрек болса, ең үлкен әрі мықты жүрек бәйшешекте болар еді. Себебі, ол қар астынан шығады”.  Қуандық Рахым: “Ұстаздық. Өйткені, болашақ ұрпақ тәрбиелеуде ол кісінің  рөлі басым. Ер адам түзде жүреді”.  Серік Жанболат: Табандылық. Қазақта “Сұғанақ болма, сыбағаң болса, тұрып ал” деген сөз бар. Табандылық жетістіктерге жеткізеді.  Жігер Ауыпбаев: Кішкене нәресте. Ол сияқты ешкім ән сала алмайды.  Есмұқан Обаев: Таңертең балконға шығып тауға қараймын. Ол – Алатау. Алатаудың екі сілемі. Талғардан бері қарай, Қаскеленге дейінгі. Соған қарасам, жастық шағым есіме түседі. Соған қарасам, әке-шешем есіме түседі. Соған қарасам, қартайған шақтағы кейбір өкініштер есіме түседі. Таудың алдында есеп беріп тұрған жөн сияқты. Өйткені, тау биік қой! Тау еш нәрсені жасырмайды ғой! Тау адамды сілкінтеді ғой! Тау адамды көтереді ғой! Тау адамды мазалайды ғой! Сондықтан, тау көрген сайын мен рахат сезімге бөленем.  Асқар Жұмаділдаев: Мүмкін, есектің басы шығар. Өйткені, адамзатқа ең көп пайда әкелген жануар осы есек. Отынды да тасиды. Суды да тасиды. Қара жұмыстың бәрін жасайды. Бірақ, жұрттың бәрінен ылғи сөгіс естиді де жүреді. Міне, математика ғылымы да осындай. Жұртқа ең көп пайда әкелген ғылым осы математика. Бірақ, жұрттың ең көп қорқатынын да осы математика. Математика десе, жұрттың бәрінің зәресі ұшады. Сондықтан, мен математиканы кейде есекке теңеймін. “Есектің еті арам болғанымен, еңбегі адал ”деген қазақ.  Күнсұлу Шаяхметова: Атақ түк те емес. Ол сор да емес. Ол бақ та емес. Ол әншейін ештеңе де емес. Рас айтам.  Бексұлтан Нұржекеұлы: Әйел деген – өмірге адам әкелетұғын үлкен қасиетті тұлға. Қазақты "мың өліп, мың тірілген" дейді. Қай батыр да – бір оқтық. Ал, сол өлген батырды, ақынды, биді, ханды қайта өмірге әкелген осы қазақтың әйелдері. Қазақтың әйелі болмаған болса, бір өлгеннен кейін қазақ қайтып тірілмеген болар еді.  Есей Жеңісұлы: Футбол – адамзат ойлап тапқан өнерлердің ең кемелі. Ол менің футболды жақсы көретіндігімнен емес. Жалпы көзім жеткен нәрсе. Өйткені мұнда бәсеке де бар, тағдарлар да бар, ақша да бар, жанкүйер махаббаты да бар.  Айдос Сарым: “Дүние мен адамның ақымақтығы шексіз дейді. Бірақ дүниенің шексіздігіне күмәнім бар,” - деп қалжыңдаған екен бір ғұлама. Адамзатты қиянатқа қиғың келмейді. Өз басым адамның ойы мен арманы сарқылмайды дегенге сенемін.  Айгүл Иманбаева: Анама айтам. Анама айта алмағанымды тауға айтам.  Рүстем Әбдіраш: Әкем өмірден өткеннен кейін, қырқына дайындалып жүріп ұйықтап кетіппін. Әкем асүйде қазы-қартасын жеп отыр екен. Мен “Әке, мұның қалай? Сен өлмеп пе едің? Кеңсайға өзім шығарып салғам” – дегенімде. “Жоқ, балам, мен өлген жоқпын. Кеңсайға менің сауытымды апардыңдар”- деген әкем түсімде.  Жазира Байырбекова: Көпшілік “тау” дер. Тау мен үшін қорқынышты. “Қыр” деймін мен.  Қабдеш Жұмаділов: Оны өмірден көрмеу керек. Ол қоғамға байланысты. Сен өмір сүріп жатқан қоғамда ұлтын азат па? Соған байланысты. Мен екі империяның дәмін таттым: Қытай Империясы мен Совет Одағы. Сонда түйгенім, ұлт азат болмай, ұлт бақытты болмай, жеке адам бақытты болмайды. Жеке адам азат бола алмайды.  Ақберен Елгезек: Мынадай бір қызық дүние бар. Тәңір саған бергісі келген дүниені уақытынан бұрын біліп сезіп қою. Бірақ, бәрібір Тәңір – шебер, оны басқаша істейді. Тіпті, бонустар қосып береді. Мен бұрын үнемі бақытты болу мүмкін емес деп ойлайтынмын. Болады екен. Миды соған бағыттау керек. Жүрек көп жағдайда бақытсыз болады. Біз соны тыңдаймыз ғой. “Мен Тәңірдің қарауындамын. Мен осындай бір ғаламат жаратылыстың ішінде жүрмін. Маған да көңіл бөліп, мені осылай жаратты,”-деп ойлау керек.  Смағұл Елубай: Мына өмірде сырласу керек. Өзің қалай келе жатырсың? Дұрыс бастың ба, шалыс бастың ба? Соны білу үшін.  Темірқазықтан ажырап кетпес үшін адамға сырлас керек.  Ерлан Төлеутай: Уақыт. Уақыттың мұншама қымбаттайтынын білмеппім. Абайдың Жастықта уайым жоқ, көкірек зор деген сөзі бар. Боз бала жасқа дейін уақытың өтпейтіндей, әлі бар өмір алда болатындай көрінеді. Ал, кейін уақыттың өте аз қалғанын сезінесің.  Майя Веронская: Иә. Бір тіл білген бір адам. Екі тіл білген екі адам. Сырттай көп адамдар менің орысша сөйлегенім мен қазақша сөйлегенімде өзгешелік білінетінін айтады. Қазақ тілінде сөйлеу мәнеріңде жылылық пайда болады деп жатады.  Анна Құдиярова: Мүмкін, мақсатты көздеу шығар. Жанна д’Арктың “Мен болмасам, онда кім?” деген сөзі бар. Әр қазақ солай ойлап, осы қоғамның кетігіне қаланса деймін. 
