18 тамыз күні Индонезия елінің астанасы Джакарта мен Паламбанг қалаларында жазғы Азия ойындары басталады. Қазақстандық спортшылар сары құрлықтың басты додасына аттана бастады. Боксшылар мен күрестен әйелдер құрамасы да Индонезияны бетке алды. Қазақстан бокс федерациясы хабарлағандай, Азия ойындарына қатысатын 7 боксшы мен жаттықтырушылар және дәрігерлер жарысқа аттанды. Команданың Джакартаға жетуі ұзақ сапар болмақ. Алдымен Астанадан Банкгогқа дейін 7 сағат ұшады. Онда 3 сағат аялдап, Индонезия елінің астанасына дейін тағы 4 сағат әуе сапарында болады. Алғашқы екі күнде боксшылар тынығып, жергілікті климат пен тамағына бой үйретеді. Сондай-ақ команда 20 кг жылқы еті мен қажетті дәрі-дәрмектерді өздерімен бірге ала кетті.  - Бара сала жаттығуға кіріспейміз. 17-не тынығып, 18-і жарыстың ашылу салтанатына қатысамыз. 19 тамыздан бастап жаттығуды бастаймыз. Өзімізбен бірге 20 кг жылқы етін алып барамыз. Жігіттер кімге қанша және қай уақытта жеу керектігін өздері шешеді, - деді ұлттық құраманың бас жаттықтырушысы Мырзағали Айтжанов. Спортшылар түрлі сырқаттардан да сақтану қажет. Қазір Джакартада 30 градус ыстық әрі ауа ылғалдылығы өте жоғары. команда дәрігері Ирек Сатовтың айтуынша, бұл елде ішек жұқпалы ауруларын жұқтыру қаупі жоғары екен. Сондықтан команда 40 кг-нан асық дәрі-дәрмек те алып бара жатыр. - Азияның ыстық елдерінде денсаулықты күтіну аса маңызды. Әсіресе ішек жұқпалы ауруларын жұқтыру қаупі жоғары. Барлығы қолдарын жиі жуып тұрулары керек. Ал тістерін краннан келетін сумен жууға болмайтынын ескертіп қойдық. Бөтелкедегі суларды тұтынатын болады. 40 кг-на астам дәрі-дәрмек пен керек-жарағымызды алып бара жатырмыз, - деді. Азия ойындарының ресми ашылу салтанаты ертең Астана уақытымен сағат 20:00-де басталады. Қазақстанның туын боксшы Әбілхан Аманқұл көтеріп шығады. Бокстан жарыстар 24 тамыз күні басталады. Ал финалдық жекпе-жектер 1 қыркүйек күні өтеді. 
