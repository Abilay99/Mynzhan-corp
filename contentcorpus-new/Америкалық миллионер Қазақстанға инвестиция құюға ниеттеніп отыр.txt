Америкалық миллионер Қазақстанға инвестиция құюға ниеттеніп отыр. Бұл туралы ол Tengrinews.kz тілшісіне берген сұхбатында айтты. "Осыған дейін мен бірнеше себептермен Қазақстанға ақша салмай келдім. Оның бір себебі – Қазақстанның басқа елдер үшін жабық болуы. Дегенмен бәрі өзгерді, қазір мен түрлі нұсқа қарап жатырмын. Менің қолымда өзім инвестиция құя алатын компаниялардың тізімі де бар. Бәрі де мүмкін", - деді Джим Роджерс. Сонымен қатар, миллионер Қазақстанда келуді бақыт деп есептейтінін айтты. "Мен мұнда келгенім үшін өте бақыттымын. Мен бұл жерде 5-6 рет болдым. Менің ойыма бірінші болып келетіні – дала. Ол өте үлкен. Мен бірнеше рет жүріп көрдім, өте үлкен", - деді Джим Роджерс. Америкалық милионер және инвестор Джим Роджерс Қазақстанға халықаралық "Astana Invest-2015" форумына қатысу үшін келді. Бұған дейін Джим Роджерс CNN телеарнасына Қазақстанға инвестиция құюға кеңес берген. Айта кетейік, Джим Роджерс – қаржы сарапшысы, халықаралық инвестор. 
