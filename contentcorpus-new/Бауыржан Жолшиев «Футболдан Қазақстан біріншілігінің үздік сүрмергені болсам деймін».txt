 - Бауыржан, жаңа маусымға дайындықтарыңыз қалай? Жалпы үш ай мерзімде өткізген оқу-жаттығу жиындарына көңіліңіз толды ма? — Оқу-жаттығулардың барлығы ойдағыдай өтті. Бапкерлер құрған жоспарды толығымен орындадық. Енді жаңа маусымда сәтті өнер көрсету керек. — Жаңадан келген бас бапкер Сергей Масленковпен жұмыс істеу қиынға соққан жоқ па? — Жоқ. Жалпы жиын барысында ол команданың бірлігіне баса ден қойды. Сонымен қатар бірнеше жаңа тактика да құрды. — Маусымаралық үзіліс кезінде сізге алматылық «Қайрат» пен мәскеулік «Динамо» командалары көз қырын салып жүр деген әңгіме жүрді. Расымен де бұл командалар сізге ресми ұсыныс жасады ма? — Ия. Маған бірнеше командалар қызығушылық білдірген болатын. Бірақ, тек «Қайрат» жетекшілері ғана ресми ұсыныс жасады. Ал «Динамо» сапынан менімен ешкім сөйлескен жоқ. — «Тобыл» командасында сіз былтырғы маусымда жартылай қорғаушы қызметін атқардыңыз. Ал ұлттық құрама сапында сізді Мирослав Беранек шабуылшы міндетіне шығарады. Өзіңізге алаңның қай бөлігінде ойнаған ұнайды? — Маған негізі жартылай қорғаныстың оң қапталында өнер көрсеткен көбірек ұнайды. — Сіз өткен жылы еліміздің үздік жас ойыншысы атандыңыз. Бұл атаққа қалай жеттіңіз? — Біріншіден, мен бұл атақты алу үшін көп жаттығу жасадым. Екіншіден, маған өткен маусымда сәттілік жолдас болды. Ал үшіншіден, командадағы жігіттер көмектесті. Сондықтан мен жақсы өнер көрсеттім деп ойлаймын. — Сізбен бірге Қазақстан жастар құрамасында ойнаған Бауыржан Исламхан жуырда ресейлік «Кубань» командасының сапына ауысты. Қалай ойлайсыз, Исламхан ол командада сәтті ойнай ала ма? — Менің ойымша, барлығы Бауыржанның өз қолында. Егер ол «Кубань» сапында да көп жұмыс істейтін болса, онда жоғары деңгейлі футболшы болатыны анық.  — Алдағы маусымда жеке өзіңіздің алдыңызға қандай мақсаттар қойдыңыз? — Футболдан Қазақстан біріншілігінің үздік сүрмергені болсам деймін. — Ал сіз өнер көрсететін «Тобыл» командасы қандай нәтижелерге қол жеткізе алады? — Біздің команда жақсы жасақталды. Жаңадан бірнеше ойыншылар келді. Сол себепті, «Тобыл» алдағы маусымда үздік үштіктің қатарында болуы тиіс. — Бауыржан, алда 8 наурыз халықаралық әйелдер мерекесі келе жатыр. Нәзік жандыларға қандай тілек тілейсіз? — Барлық нәзік жандыларды алда келе жатқан 8 наурыз халықаралық әйелдер күнімен шын жүректен құттықтаймын. Дендеріңізге саулық, бастарыңызға амандық, отбасыларыңызға береке-бірлік тілегім келеді. — Әңгімеңізге рақмет!    
