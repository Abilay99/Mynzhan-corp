 Күнделікті өмірде киім кию әрі оның атауын білу маңызды. Себебі біз барлық киімдерді бірдей атай береміз. Негізінде олардың өз атауы бар.  СЫРТ КИІМДЕР Ер адамның сырт киімдері Аба – киім сыртынан киетін жамылғыш. Қамзол – жеңсіз жеңіл киім. Бешпет – тік жағалы, ұзындығы тізерлікке жететін, астарлап тігілген жеңіл киім. Шалбар (аяққап) – қой терісінен не матадан тігілген, балағы аяқ басына жететін, бұтқа киетін киім. Тігілу үлгілері мен материалдарына байланысты түрі көп. Мысыла: түймелі шалбар, тері шалбар, жарғақ шалбар, елтірі шалбар, қырықпа шалбар, қап шалбар, сырма шалбар, сал шалбар. Сым – 1. Екі балағына белдіктен төмен, ені екі елідей жіңішке сым тартылып теріден тігілген ертедегі шалбардың бір түрі. 2. Матадан тігілген шалбар. Сақсыр – тар балақты, жұмсақ материалдан тігілген шалбар. Кеудеше – жас түйенің иірілген жүнінен не түбіттен тоқылған жағасыз, жеңсіз тоқыма. Қаттау – қалың кездемеден тігілген кеудеше. Кебенек – күзем жүнінен сұрыпталып, жаңа басылған киізден бітеу тігілген, боранда, жауын-шашында киетін сырт киім. Күме – арасына түйе, қой жүнін салып, шүберекпен астарлап, тыстап, сырып тігілген жылы киім. Жадағай – астарсыз не жұқалап қой жүні салып астарланған жеңіл сырт киім. Далбағай, далбай, жолбай деп те аталады. Шапан – астарына жүн не мақта салып сырып тігілген не астырсыз сырт киім. Желең – кең, жеңіл жұқа шапан. Қара шапан – жібектен өзге матадан тігілген шапан. Қаптал шапан – жұқа, сырмалы, жағасыз, етек ұзындығы тізеге, кейде одан да төмен түсетін шапан. Күпсер – қаптал шапанның бір түрі. Күмпей шапан – арасына түтілген түйе жүні қалың салынып сырылған, сырау аралығы күмпиіп тұратын шапан. Қималы шапан – қынама шапан. Шеге шапан – мақұлдасуға келген жаушыға кигізетін шапан. Шапанша – кішкене жеңіл шапан. Шекпен – жүннен иіріліп, өрмекпен тоқылған сырт киім. Бозшекпен – боз түйе жүнінен тоқылып тігілген шекпен. Биязды шекпен – түйе жүнінен түйін қосып тоқылған шекпен. Шидем шекпен – түйе жүнінен тоқылып астарланған, сырылып тігілген шекпен. Има (име) шекпен – биязды жүннен сәндеп тоқылған жеңіл шекпен. Қаптама шекпен – сырты тысталған қалың киім. Мая жүн шекпен – мая (түйе) жүнінен тоқылған, жауын-шашында киетін ұзын сырт киім. Ішік – іш жағына аңның, малдың терісі салынып, сыртқы жағы бағалы матамен тысталған жылы сырт киім. Ішік түрлері: түлкі ішік, қасқыр ішік, күзен ішік, құндыз ішік, бұлғын ішік, жанат ішік, қоян ішік, пұшпақ ішік, зерлі ішік. Қамқап – қамқа терісінен істелген аса бағалы ішік. Тайжақы – құлын, тай терісінен иленіп, астарланған, көктемде, күзде киетін ішік. Тон – иленген қой терісінен, жүнін ішіне қаратып тіккен жылы қалың сырт киім. Тонның түрлері: жабағы тон, бүрмелі тон, қаптал тон, жарғақ тон, былғары тон, тұлып тон, шолақ тон, зерлі тон, қырықпа тон, іштік тон. Іліктон – құдалыққа барғанда сыйға тартылатын әдемі тон. Шентон – лауазымдылық киім, мундир. Оқалы тон – оқа, түйме тағылған, сыйға тартылатын әдемі тон. Күпі – 1. арасына жүн салып, тысталып тігілген қыстық сырт киім. 2. матамен тысталған тері тон. Күрте – былғарыдан не арасына мақта салып, матадан тігілген жылы сырт киім. Сырма – арасына жүн не мақта салып немесе жай сырып тігілген сырт киім. Мәллә - басқы, диуаналардың ұзын сырт киімі. Жеңде – бақсылар мен серілердің түрлі түсті кездемені қарап, әшекейлеп тіккен сырт киім. Шалма – түйе жүнінен не түбіттен тоқылған, мойынға салатын орамал. Шобыт – ескі-құсқы киімдер. БАТЫРЛАР КИІМІ Бадана – темір торлы сауыт. Торғауыт – сауыттың бір түрі. Аймауыт – жиі торлы сауыт. Ақкөбе- сауыттың көп түймелі түрі. Көбе – қалың темір қаптама. Берен – болаттан жасалған сауыт. Ақсауыт – берік сымнан көз-көз етіп тоқылған сауыт. Пыран – сауыттың сәнді және берік түрі. Дулыға – темірден, жезден жасалған қылыш кеспес, найза, садақ оғы өтпес бас киім. Жыға – төбесі үшкір, маңдай алды қабақ-қасқа түскен, желке жағына мойынды айнала 1-1,5 қарыстай шынжырлы бау тағылған, соғыста киетін бас киім. БЕЛБЕУЛЕР Дембет белбеу – күмістелген, күміс жапқан белдік. Күдері белбеу – жұмсақ иленген бұлан не бұғы терісінен жасалған белдік. Кісе белбеу – 1. адамның әлеуметтік дәрежесін танытатын сәндік белбеу. 2. қару-жарақ ілінетін белдіктің ең көне түрі. Кемер белбеу – бетіне алтын не күмістен өрнекті жапсырма бекітілген, ішік, тон, шапан сыртынан буынатын жалпақ сәнді былғары белбеу. Көнте – қон теріден жасалған қалың, жалпақ белдік. www.soyle.kz 
