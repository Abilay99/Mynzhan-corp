 Кешке қарай үйдің жанында бір қария мен жігіт әңгімелесіп отыр еді. Жігіт қолына шылым алып: - Ата, мен темекі тартуды үйреніп жүрмін. Осының қандай қасиеті барын білмедім, бірақ қатарластарымның бәрі тартады. Мен де қалмайын деп бастадым, - дейді. - Темекі тартудың басты үш қасиеті бар, - деді қария ойланып. - Қандай? - Біріншіден, темекі тартқан адам қартаймайды. - Шынымен бе? Сыры неде? - Өйткені, темекі тартқан адам қартаю шағына жетпей көз жұмуы мүмкін. Бұл – бір. Екіншіден, шылымқордың үйіне ұры түспейді. - Себебі? - Темекі шегетін адам жарым өкпе болады, ылғи жөтеліп жатады. Дыбыс шыққан жерге ұры жоламайды. Үшіншіден, шылымқорды ит қаппайды. - Себебі? - Темекі шегетін адам жарымжан болған соң қолына таяқ алып жүреді. Таяғы бар кісіге құтырған ит болмаса, есі дұрыс ит жуымайды, - деді қария. Жігіт ойланып қалды... 
