Халық тәуелсіздігінің ең басты белгісі - оның ана тілі, ұлттық мәдениеті. Өзінің ана тілі, ұлттық мәдениеті жоқ ел өз алдына мемлекет болып өмір сүре алмайды. Дүниедегі барлық халық тәуелсіздікке ұлттық қадір-қасиетін, мәдениетін, ана тілін сақтап қалу үшін ұмтылады. Сондықтан, кез-келген мемлекет өзінің аумақтық салт-дәстүрін, ана тілін ерекше қорғайды. Ана тілін дамыту, қорғау дегеніміз – өз ана тілінде таза сөйлеу және оны жақсы біліп, туған анадай сүю. Ана тілінің күші мен құдіретін туған халқымыз әуелден-ақ бағдарлап, сөз өнерін бар өнердің басы деп санаған. Мысалы: "Өнер алды – қызыл тіл", "Тіл тас жарады, тас жармаса бас жарады", "Тоқсан ауыз сөздің, тобықтай түйіні бар" дегені халқымыздың орынды сөзге қандай мән бергенін көрсетеді. Бүгінгі мерекеге орай халқымыздың тіл туралы мақал-мәтелдерін ұсынамыз.  *** Ат жүйрігі асқа, Тіл жүйрігі басқа. *** Тіл буынсыз, ой түпсіз. *** Шешеннің тілі, Шебердің бізі. *** Тіл қылыштан да өткір. *** Тіземнен сүріндірсең, сүріндір, Тілімнен сүріндірме. *** Адам көңілінен азады, Тілінен жазады. *** Қотыр қолдан жұғады, Пәле тілден жұғады. *** Ашуың келсе қолың тарт, Айтпас жерде тілің тарт. *** Тілдің майын тамызып, Сөздің балын ағызып, Қас шешендер сөз айтар. *** Аяққа кісен салуға болар, Тілге кісен салынбас. *** Ұлт қасиеті – тілінде, Құс қасиеті – қанатында. *** Тілдің анасы – халық. 
