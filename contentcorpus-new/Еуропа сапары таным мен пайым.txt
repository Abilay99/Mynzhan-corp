  - Апатай, біз 10 күндік тағылымдамадан өту үшін Еуропаға бармақшымыз! – дедім алып-ұшып. Қуанып кетті анашым. Сұрап жатыр. Телефонның ар жағынан «бұл неғылған батпан құйрықтың» лебі ескендей болды. Мән-жайды білген соң: - Жарығым-ау, ақшаны қайттің, ақшаны?! - деді тосылып. - Бәрін мемлекет төлейтін болды, апатай! - Ее, айналайын, көп жасасын! Жасаған жақсылығы Құдайдан қайтсын! Сапардың басы осылай басталды. Алматыдан таң ата самғаған ұшақ таң ата Амстердамға қонды. 7 сағат ұшыппыз. 500 адам – 500 тағдырды аман-есен жеткізгенде, «»-тің «жүргізуші жігітіне» бәріміз дән риза болғанбыз. Аллаға шүкір! Ду қол шапалақ... Шапалақ соғылмағанда ше? Осыдан сәл уақыт бұрын мүлде басқаша күй кешіп отырғанбыз. Алдымыздағы экран айтады: «Сыртта – 80 градус суық. 12 мың метр биіктікпен ұшып келеміз!». Рас. Ара-тұра ауа қысымынан әуе кемесі дірілдейді, оған үрейленген біреулердің жүрек дірілін қосыңыз... Жаңағы шапалақтың қаттырақ шығуына да осы кісілердің еңбегі көбірек сіңген болуы керек. Рақмет.  Атлант мұхитының бауырында орналасқан шаһар туралы бұрын естігеніміз болмаса, көп біле бермейтінбіз. Қаланы аралай алмадық. Қонарда үстінен шарлап өткенбіз. Соның өзі қызық, қуаныш. Қаланы қыдырмасақ та, қалада жүргендей сезіндік. Өйткені, дүниежүзіндегі ең ірі әуежайдың біріндеміз, құжынаған халық. Әлемнің барлық елінің өкілдері жүр. ХІІ ғасырда балықшылар ауылы ретінде іргесі қаланыпты. Бүгінде тоғыз жолдың торабындағы туристер тұрағына айналған. Әрине, уақытша тұрақ. Біз де бірер сағаттан соң Польшаға кетеміз. Айтматовтың «Ғасырдан да ұзақ күніндегі» бір сөйлем көңілде қайталана берді. Қаңқасы қалғанымен, сырт-тұрпаты өзгерген: Біз де ұшып кеттік. Варшава! «Болашақ» бағдарламасы бойынша білім алып жатқан қазығұрттық бауырымыз күтіп алды. Жөн сілтеп, бағдар берді. Қалада көп болмадық, «жол мұраты – жету», Польшаның батысында орналасқан Познаньға жету үшін Уарс мен Сауа сұлудың қаласынан кетуге тура келді. Айтпақшы, бірер сөз Варшава атауының түбі қайдан шыққаны туралы. Қала Висла өзенінің бойында екен. Аңыз бойынша, ертеректе, «ешкі жүні бөртеде» Уарс (Wars) деген балықшы жігіт пен Сауа (Szawa) атты су перісі біріне-бірі ғашық болып, отау тігіпті. Әрине, бақытты болған. Қала атауы сол аңызбен тікелей байланысты.  Познань қаласына шұғыл жүріп кеттік. Жүрдек отарба (электричка) 4 сағат болмай Польшаның батысында орналасқан шағын қалаға жеткізіп салды. Адам Мицкевич атындағы университеттің жас оқытушысы жылы шыраймен қарсы алды. Есімі – Жақып (Якуб). Бәйек боп жүр. Бұлар да қазақ сияқты қонақжай болады екен. Жақып қана емес, көшедегі кез келген азаматы бізге ілтипат көрсетеді. Таныса кетеміз. Алғашқы сұрақ:«Сіздер қытайлықсыздар ма, әлде жапониялықсыздар ма?». «Oou, Kazakhstan!» – дейді жөнімізді білгесін.  Қонақүйге орналасқан магистранттардың бәрі демалуға асыққан. Ертеңіне сабаққа қатыстық. Адам Мицкевич атындағы университет.  Әлемнің 371-орында тұратын оқу ордасы. Басында мұрын шүйіргендей болдық, кейіннен ғылым-білімге жасалған қамқорлығына таң қалдық. Кредиттік жүйе деген жақсы екен ғой! Студент болып, 4 жыл осы жүйемен оқысақ та, жете танымайды екенбіз жарықтықты. Біздікілер атын алыпты да, затын қалдырып кетіпті. Сағынып көрістік. Поляктар уақытпен санаса білген халық екен. Бір, тіпті жарты минут та кешіктірмей, сабақты бастап жіберді дәріскеріміз.  Әдебиеттер тізімі беріліп, тақырыптың түйінді тұстары интербелсенді тақта арқылы түсіндірілді. Кредиттік жүйенің бар шарт-талаптары орындалғандай. «Генрих ағай», – деймін, көкейдегі кей сұрақты профессорға қоярда, қаратпа сөз Янковскийдің көңілінен шыға қоймады. «Сіздер әлемге орыстың көзімен қарап үйренгенсіздер», – деп бастады әңгімесін. Оған уәж айтқымыз келгенімен, дәйекті дәлелмен сөзін жалғағанда, амалсыз мойындауға тура келді. Сөйтсек,  еуропалық есімдерді аударғанда, Хансты – Қаныш, Генрихті – Кеңірік деп алыпты... Кеңірік ағай Қазақ Елін бізден кем білмейді, көрген-түйгені мол, сауатты ғалым екен. Екінші күнгі сабағымызды жетісайлық әпкеміз жүргізген. Тоқсаныншы жылдары қарт ҚазПИ-ді бітіріп, осы университеттің Азия факультетіне қызметке тұрыпты. Полякшасы да, ағылшыншасы да жатық.  түркологияның өзекті мәселелерін қаузады, білімі мен адами болмысы өріле өрнектелгендей-ақ екен.  Келесі күні ғылыми конференцияға қатыстық. Израиль мен Ресейдің, Швеция мен Польша ғалымдарының бастары түйіскен үлкен жиын болды. Түркітанудың түйткілдері туралы толғамдар тыңдадық. Ғылыми конференциялары біздегі ресмилік атаулыдан ада. Танымал тұлғалар алма-кезек сөйлеп жатыр. Көбі үстіне жұқалтым жүнжейде, аяғына спорттық бәтеңке киіпті. Қызық! Әрине, біз үшін. Дәрежесі дардай ғалымдардың микрофон тасып жүргені де «оғаштау» көрінген. Үзіліс кезінде арамыздағы өнерлі білімгерлер қолдарына қазақтың қара домбырасын алды.  «Көңіл толқынын» шерткенде елтіп кеткен тыңдарман, «Адайды» естігенде қайраттанғандай болды. «Көзіңнің мөлдірін-айдың» әуені шетелдіктердің жан-дүниесін сиқырлап алды ма, әйтеуір, жиын соңынан әннің тарихы мен сипатын сұрайтындар саябырсыған жоқ. Бірлігі жарасып, берекесі ұйып отырған орда. Тәнті болдық. Польшада тек бұл емес, 200-ден аса жоғарғы оқу орны бар. 90 мыңнан астам ізденуші осы шаңырақтарда тәлім алып жүр.    Алагеуім шақ. Таң атып, айнала жарық бола бастаған сайын жүректегі қобалжу арта түскен. «Мына жерде Ж.Верн жүрген шығар... Наполеонның ізі қалған қала... Мопассан бейнелеген француз әйелдері...  Бальзак сынаған қоғамның кеспірі... Гюгоның қаламына азық, жырына арқау болған өңір! Франция!». Классиктердің кезекті кейіпкеріндей сезіндім өзімді. Бұл қала қазаққа да таңсық емес сияқты. ХІХ ғасырда  талай келген жер. Француз зиялыларымен етене араласыпты. Өркениетті елдерге жету жолында барын да, жанын да салып қызмет еткен бабамыздың бірі. Қазаққа қаншама қайыр жасағанын да білеміз. Кәрі тарих айтып берген бәрін. Ал  бұл қаланың тұрғындарын талай тамсандырған.  атамыздың әуенді әні осы қалада тұрып күллі әлемнің интеллигенциясының бойларына қуат боп дарығаны бар. Күні кеше  ән шырқаған шаһар... Ығы-жығы жұрт, сәл мүлт кетсең, қасыңдағы серігіңді жоғалтасың. Абай атындағы ҚазҰПУ-дың 29 магистранты – 5 ұл, 24 қыз-келіншек. Көппіз. Бірақ Парижде теңізге тамған тамшыдай-ақпыз. Азбыз.   Әйгілі Эйфел. Керек кезде кезек көп. Әрең дегенде мұнара басына шықтық. Ұшар биігіне жеткенде көрдік, алақандағыдай емес, қарасаң көз талады. Қаланың шеті, шегі көрінбейді екен. ­ - Өләә! – деді біріншіміз. - ­Қасқа! – деді екіншіміз. - Мәссаған! – деді үшінші біреуі. - Оо, great! – дейді бір турист. Әйтеуір, бәрі таңданыстарын ішіне жасыра алмады. Таңданыс дейтін сезім ұқсас болғанымен, түрліше естіліп жатты. Лувр! Әлемнің бар жауһарын жинаған музей. Кіре алмайтынымызға көз жетті. Кезек шамадан тыс көп екен. Аңтарылып, ақылдаса бастағанбыз. Екі адамымыз келді алып-ұшып, ақын  көріпті. Үшеуі келді асығып, осында оқитын қазақ жігіттерімен кездесіпті. Таңғы алтыдан кешкі алтыға дейін көрнекті орындардың көбіне барып үлгердік. Қайда барсаң да – ауыз ашып, көңіл сенбейтін дүниелер. Көзбен көрген соң, көңіл де иланады.  деген жолдар тілімнің ұшына келгенде бір-ақ байқаппын. Еріксіз еске түскен – Сұлтанмахмұттың «Бір адамғасы». Париждің сәнді-салтанатты ғимараттары мен адам айтса нанғысыз байлығынан Оңтүстік Америка мен Африка елдерінің қан мен тері көрінгендей болды. Жоқ, елес екен. Ой, сана елесі. Бірақ шындық... Біз «күлдір-күлдір кісінетіп» жүргенде, Батыс «Кел, балалар, оқылығын» айтып жатқан-ды. Озық оқу ордалары бой түзей бастаған. Ыбырай атам 1864 жылдың қаңтарында «балаларды оқытуға аш қасқырдай кірісіп жатқанда», Батыста «айшылық алыс жерлерден жылдам хабар алғызу» өнері біршама дамып та қалған-тұғын. Еуропа көш ілгері. Тұлпар – ғылымға мініпті де, замана бәйгесінде өзгелерден оқ бойы озып кетіпті. Әйтсе де, шабысы бәсеңдей бастағандай... Еуропа сапары осылай аяқталды.  Салыстырайын демейсің, еріксіз көзге көрініп қалады. Жай емес, бадырайып тағы! Қазақ қоғамы неге олай емес?! Бұл – қаптаған сұрақтың басы ғана. Сөйтіп, көңіл дәптеріне бір азырақ әсер жазылып қалды. Көбі сұрақ белгісімен бітетін сөйлемдер екен. Тасқа жазбасақ та, тысқа шығардық. Атын «Негенама» деп қойдық.  Бұл сұрақтарға әркім-ақ бір ауыз сөзбен жауап бере салуы мүмкін. Бірақ ол жауаппен көңіл көншіп, жан жадырай ма екен?! Көзіміз жетпеген құпиялардың кілтін сөзіміз жетіп айтып бере алмаспыз әсте...   
