Қазақстандық кәсіпқой боксшы Бейбіт Шүменов (16-2, 10 КО) 21 мамыр күні Лас-Вегаста өтетін РВС шоуы кезінде америкалық Джуниор Райтпен жұдырықтасатын болды. WBA тұжырымы бойынша уақытша чемпиондық белбеуге ие отандасымыз бен америкалық боксшы арасындағы жекпе-жек 10 раундқа жоспарланған. РВС шоуы – әйгілі «Showtime» арнасында көрсетілетін ірі бокс кештерінің бірі. Бірақ, қазақстандық боксшының жекпе-жегі арна көрсетіліміне енбеген. Джуниор Райт осыған дейін 15 жекпе-жек өткізген. Оның 14-де қарсыласынан басым түскен. 12-ін уақытынан бұрын аяқтаған. 1 жекпе-жегінде ғана жеңіліс тапқан. Бір жыл бұрын Мәскеуде өткен кездесуінде ресейлік Рахим Чакхиевтен 8 раундта нокаутпен жеңілген. Бейбіт Шүменов соңғы рет өткен жылдың шілде айында шаршы алаңға шыққан болатын. Америкалық Би Джей Флоресті жеңіп, WBA тұжырымы бойынша уақытша чемпиондық белбеуге ие болған еді. 
