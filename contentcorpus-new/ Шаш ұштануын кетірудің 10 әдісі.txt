 Ұштанған, құрғақ және сынғыш шаш – қыздардың көпшілігіне таныс және кең тараған проблеманың бірі. Әрине, 1-2 айда бір рет шаштың ұштарын қидыртып тұрған жөн, бірақ бұл мәселені қайшы шешпесе және шашыңызды өсіргіңіз келсе, шашқа әрдайым күтім керек. Үйде шаштың ұштануымен күресетін әдістерді ұсынамыз. Егер шаш ұштанып, сынғыш болса, оған ылғылдандыру жетіспейді. Шашқа күтімді бастамас бұрын оны аздап қидыртыңыз. Себебі өлген шашқа күтім жасаудың еш маңызы болмайды.  Қоректендіретін және ылғалдандыратын маска жасау үшін 2 шай қасық құрғақ ашытқыны 50 мл айранмен араластырып, шаштың ұшынан бастап ортасына дейін жағыңыз. Оны пакетпен орап, 30 минутқа қалдырыңыз. Содан соң жуып тастаңыз. Оны аптасына бір рет жасап тұру керек.  Табиғи майлар – ұштанған шашқа көмектесетін тиімді құралдар. Кокос және бадам майлары жекелей оңай жуылады, шашқа ауыртпалық тудырмайды және қорғаушы қабат түзеді. Сонымен қатар, бұл майлар шашты жұмсартады.  Бұл – құрғақ ұштарға арналған тағы бір қоректендіргіш маска. 1 шай қасық балды 1 шай қасық зәйтүн майымен араластырып, оны шаш ұштарына жағып, 1 сағатқа қалдырыңыз. Бал жылдам еру үшін оны жылы сумен жуыңыз.  Шашқа өзіңіз қолданатын бальзамды жаққан соң, оны сумен емес бөлме температурасындағы шөптер тұнбасымен шайып көріңіз. Дәріханаларда сатылатын шөптерді (жалбыз, түймедақ, қалақай жапырағы, жөке) қайнатып, дайындап қойыңыз. Әр шаш жууды шөптер тұнбасымен шаюмен аяқтауды әдетке айналдырыңыз. Олар шашқа қосымша қорек пен жалтырлық сыйлайды.  Шашты жуу кезінде тек түптерін сабындап, массаж жасаған жөн, ал ұштарын қосымша тағы сусабынмен жуудың қажеті жоқ. Шаш ұшының тазалануы үшін сол түптегі сусабынның көпірігін шаю кезінде ұшқа тигені де жарайды.  Егер қолыңызда шаш ұшына арналған май немесе сарысу болмаса, ал шаштарыңыздың ұштары құрғақ болып көрініп тұрса, бетке арналған қарапайым ылғалдандырғыш крем қолданыңыз.  Көктемде ағзаға дәрумен жетіспейді. Ол шаштың құрғақ болуының бір себебі болуы мүмкін. Сондықтан А, Е және В дәрумендерін қабылдаған жөн. Дәрумендерді ішуге болады және маскаларға қосуға болады. 
