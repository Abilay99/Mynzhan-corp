Орта салмақтағы WBA және IBO тұжырымдары бойынша әлем чемпионы, қазақстандық боксшы Геннадий Головкин ганалық Осумана Адамаға қарсы кездесуінде бар шеберлігі мен толық мүмкіндігін көрсеткен жоқ. vRINGe.com порталы дәл осылай деп хабар таратты. Естеріңізге сала кетсек, титулдық жекпе-жек Монакода ақпанның 1-інен 2-сіне қараған түні өткен болатын. Кездесу қорытындысы бойынша Головкин қарсыласын жетінші раундта техникалық нокаутпен жеңіп, өз атақтары сәтті қорғап қалды. Қазақстандық үшін бұл кездесу 29-шы (29 жеңіс, 25 нокаут), ал уақытынан бұрын аяқтаған қатарынан 16-шы саналады.    vRINGe.com сайтының авторы жазғандай, Головкин жұмсаған әр соққысына өзіндегі үлкен күш қорының тек азғантай мөлшерін ғана қолданды. Сондай-ақ қазақстандық боксшы жеңіске жету үшін қажет барлық амалдарды сауатты жасай білген. Ол өзінің жоғары шеберлік деңгейін сақтай отырып, алға қойған мақсаттарын түгелдей орындап шықты.    Аталған жекпе-жекке байланысты өз пікірімен бөліскен сайт авторы: «Адама кездесу алдында ринг-анонсер Майкл Баффер бокстағы орта салмақ тарихында бұрын-соңды болмаған панчер (ауыр соққы иесі) және қазіргі таңдағы чемпиондар арасында ең жоғары нәтижеге ие нокаутшы деп хабарлаған Головкиннен қорықпайтындай сыңай көрсетіп бақты» деп жазады.      Алайда, Генаның сол қолынан алған соққыдан кейін ганалық боксшы бастапқы райынан қайтып, чемпионға құрметпен әрі абайлап қарай бастаған.      ,-деп жазады vRINGe.com.   Осыған дейін хабарлағанымыздай, Головкин ендігі кезекте орта салмақтың «супер жұлдызын» анықтау үшін WBC чемпиондық белбеуінің иесі аргентиналық Серхио Мартинеспен жұдырық түйістіргісі келетіндігін айтқан еді. Ал Геннадий Головкиннің 30-шы кездесуі 26 сәуір күні Нью-Йорктегі (АҚШ) Madison Square Garden кешенінде өтеді деп жоспарланған. Болашақ қарсыласының кім болатыны әзірге белгісіз. Дайындаған: Болат Қосмағамбет  
