Сырым батыр үйіне қонып отырған қадірменді қонағы Төленді биден: - Биеке, қазақтың қонағы неше түрлі болады?, – деп сұрапты.- Қазақтың қонағы төрт түрлі болады: біріншісі – арнайы қонақ, екіншісі – құдайы қонақ, үшіншісі – қыдырма қонақ, төртіншісі – қылқыма қонақ. - Ал оны қалай айырамыз?, – дегенде:- Арнайы қонағымыз, алыстан арнайы келген жақын туыс, нағашы, жиен, құда, күйеу, қайын сияқты жекжатың немесе сүйікті достарың, жақсы жолдас-жораң.Міне, бұл - нағыз сыйлы қонағың.  Құдайы қонағымыз, өзің танымайтын, білмейтін шалғай елден, алыс жерден жолаушылап жүріп, ат басын тірей қалған тосын да бөгде қонақ.Міне, бұл - нағыз сауап қонағың. Қыдырма қонағымыз, ерігіп те желігіп үйден-үйді, ауылдан-ауылды кезіп, сөз аңдып, өсек теріп, қымыз ішіп, ет жеп жүрген сандалма қонақ.Міне, бұл – нағыз далбаса қонағың. Қылқыма қонағыңыз, үй арасындағы, ауыл ішіндегі түтіні түзу шыққан үйді торып, өзінің құлқыны үшін аузына тигенін қылқытып жіберіп, басы ауған жаққа тарта беретін көлденең қонақ.Міне, бұл - нағыз сұғанақ қонағың, - депті, көпті көрген көне би Төленді қарт.  
