 Алматы қаласында 3-4 тамыз аралығында кәсіпқойлар мен әуесқойлар арасында триатлоннан халықаралық ASTC Asia Cup турнирі өтеді. 3 тамыз күні Алматы қаласында орналасқан Сайран көлінде Азия мен әлемнің 40 елінен келген 130-дан астам кәсіби триатлеттер үшін жарыс басталады. ASTC Asia Cup – бұл Азия Триатлон Конфедерациясы (ASTC) мен Халықаралық Триатлон Одағы (ITU) бірігіп өткізетін кубоктар сериясы. Сонымен қатар,бұл жарысқа барлық Elite дәрежесі бар спортшылар қатыса алады. Ал 4 тамызда Сайран көлінде 18 жастан асқан AGE санатындағы әуесқойлар арасында чемпионат өтеді. - Бүгінде әуесқой спортшылар чемпионаттың ресми сайтында тіркеуге өтінім бере алады, - деп түсіндірді Алматы триатлон федерациясының атқарушы директоры Руслан Когай. - Ал "Age Group" санаты бойынша (гендерлік шектеулер мен жас санаттарынсыз) кезеңдерден командамен өтуге рұқсат беріледі. Команда екі немесе үш адамнан құралуы мүмкін. Сондай-ақ, байқауға қатысушылардың саны шектеулі екенін ескертемін, жеке атлеттердің ең жоғарғы саны – 220, ал командалық стартта 30 болады6 - дейді. Қәсіпқойлар үшін Asia Cup турнирінің қашықтығы спринттік болады. Бұл  750 м жүзу, 20 км велобәйге және 5 км жүгіру, әуесқойлар үшін - 1500 м жүзу, 40 км велобәйге және 10 км жүгіру. Әуесқой триатлонның қағидасымен конкурстың ресми сайтынан оқып, таныса аласыздар. Жарыстың толық маршруты жақындағанда анық болады. Айта кетейік, триатлон –жүзу, велобәйге және жүгіру сияқтыспорттың үш түрінен тұратын мультиспорттық жарыс. 2000-шы жылдан бастап триатлон Олимпиада ойындарының бағдарламасына енгізілген. Қазақстанда триатлон еліміздің барлық өңірлерінде дамып келеді. 2019 жылы республикалық және халықаралық деңгейдегі 18 жарыс өткізу жоспарланып отыр. 
