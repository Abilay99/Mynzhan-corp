Қазақстандық кәсіпқой боксшы Жанқош Тұраров әке атанды, - деп хабарлайды Vesti.kz тілшісі. Бұл туралы ол Instagram желісінде өз парақшасына жазды. "Иә, Алла көрдім бе, көрмедім бе?!Иә, Тәңірім, бердің бе, бермедің бе?!Шырылдаған үніңнен айналайын,Шыныменен өмірге келгенің бе?!Қызым болсаң - қырымда құралайсың,Ұлым болсаң - ұлы бір мұрадайсың.Естисің бе, есі жоқ, ей, дүние,Менен неге сүйінші сұрамайсың?! Аллаға шүкір! Алланың жақсылығы ғой. Бүгін әке болдым! Дүниеге қызым келді! Өзім АҚШ-та болсам да сүйінші, Қазақ елі!", - деп жазды ол. Боксшының әйелі қыз босанған. Айта кетейік, Жанқош Тұраров 2016 жылдың 18 қарашасында үйленген болатын. Спортшының әйелінің есімі Клара. Еске салайық, Жанқош Тұраров АҚШ-та 27 мамырда жекпе-жек өткізеді. Оның қарсыласы - мексикалық Густаво Гарибай (13-8-2, 5КО). Осы кеште Қанат Ислам (23-0, 19КО) мен Норберто Гонсалестің (23-8, 13КО) жекпе-жегі де өтеді. 
