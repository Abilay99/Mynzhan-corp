Футболдан Еуропа лигасын ағылшынның "Манчестер Юнайтед" командасы жеңіп алды. Жозе Моуринью шәкірттері финалда "Аяксты" 2:0 есебімен ұтты. Стокгольмдегі финалдық кездесуді манкуниандық команда ширақ бастады. Шабуылшы Маркус Рэшфорд алғашқы минуттардан-ақ "Аякс" қақпасын бірнеше рет нысанаға алып көрді. Бірде қақпашы, бірде қорғаушылар допты айып алаңынан алып шықты. 18 минутта Маруан Феллайнидің берген добын Поль Погба қақпаға бағыттады. Қорғаушылардың біріне тиген доп бағытын өзгертіп, қақпашы Андре Онана күткен бағытынан жаңылдырды. Нәтижесінде ойындағы есеп ашылды.  Бір гол соққаннан кейін қызыл сойқандар қорғанысқа шегіне бастады. Қарымта шабуылға иек артып, қарсыластарын күтумен бірінші таймды аяқтады. Екінші таймды да "Манчестер Юнайтед" командасы белсенді бастады. 48 минутта Хуан Мата бұрыштамадан доп асырып, оған бірінші болып Крис Смоллинг жетті. Ал қақпа маңында тұрған Генрих Мхитарян командаласы бағыттаған допты қақпа тура бағыттады. Доп қақпа торында тулап, манкуниандық команда ойындағы екінші голын соқты.  "Аякстың" жас таланттары сәт санап алға ұмтылғанмен, тәжірибелі "Манчестер Юнайтед" футболшылары қателікке бой алдыра қойған жоқ. Тіпті ойын соңына қарай Джесси Лингардтың үшінші голды соғуына зор мүмкіндігі болды. Дегенмен 2:0 есебі сақталып, "Манчестер Юнайтед" өз тарихында алғаш рет Еуропа лигасы кубогын жеңіп алды.  Жозе Моуринью жаттықтыратын "Манчестер Юнайтед" ағылшын премьер-лигасында үздік төрттікке кіре алмай Чемпиондар лигасынан тыс қалған еді. Еуропа лигасын жеңу арқылы қызыл сойқандар Чемпиондар лигасына жолдама алды.  
