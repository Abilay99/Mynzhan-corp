 Иран режиссері Асгар Фархадидің "Бәрі біледі" картинасының сюжеті Буэнос-Айрестен Мадридке саяхаттап келген ерлі-зайыпты мен балаларының алдынан шығатын жағымсыз оқиғалар төңірегінде өрбиді. Басты рөлдерді актерлік харизмасына ешкім күмән келтірмейтін, сондай-ақ өзара үйлесімді тандем саналатын Хавьер Бардем мен Пенелопа Крус сомдайды. Испаниялық отбасының тағдыры туралы фильм түсіру идеясы Фархадиге осы елде қыдырып жүрген кезінде келген екен. Сценарийді жазғанда назарда ұстаған негізгі мақсаты бұл оқиғаның біркелкі емес, түрлі ұлт өкілдеріне ортақ, яғни, болмысы бір-біріне ұқсамайтын әр көрерменнің эмпатиясына бөлену болған еді.  "15 жыл бұрын мен Испанияның оңтүстік бөлігіне барған болатынмын. Серуендеп жүргенімде көше бойына ілінген бір баланың суреттеріне назарым ауды. Жергілікті тұрғындардан сұрағанымда, оны жоғалып кеткен баланың отбасы іліп қойғанын айтқан-ды. Осы сюжетті мен 4 жыл жетілдірдім. Сол шақтағы мені баурап алған екі сәтті сақтап қалуға тырыстым, бірі: елдің атмосферасы мен мәдениеті, екіншісі: маған ой салған оқиға", - дейді Асгар. Киносүйер қауым асыға күткен картина қалай түсірілгені туралы Пенелопа Крус та әңгімелеп берді.    Маған Асгардың фильмдері қатты ұнайды."Надер мен Симиннің ажырасуы" картинасын шедевр деп танимын. Бір күні режиссердің өзі қоңырау шалып, Испания туралы фильм түсіргелі жатқанын, басты рөлді маған беретінін айтты. Бұл мен үшін өте маңызды сәт еді. Себебі, Асгардың шеберлігіне тәнтімін, оны ең үздік режиссерлер қатарына қосамын.  Лаура – ерекше болмысты әйел, өтпеген сыны жоқ. Оған өте ауыр шешімдер қабылдауға тура келіп жатады. Әркімнің өзіндік өмір тәжірибесі бар. Біреудікі жеңіл, енді бірінікі адам төзгісіз келеді. Лаураның ешкімге ашпаған құпиясы бар еді, өмірінде орын алған оқиға соны жұртқа жариялауға мәжбүр етеді. Өзі ұмытқысы келген дүниені өзгемен бөлісу керек болады. Бұл кейіпкерді сомдау оңайға түскен жоқ.  Отбасы деген бізді қоршаған әлемнің метафорасы іспетті. Түсірілім басталғаннан бірнеше апта өткенде ирандық досым оқып берген Джалаллидин Румидің өлең жолдары ойыма оралады. Онда отбасының бір мүшесі қиындық кешсе, өзгелері бақытты бола алмайтыны туралы айтылған. Картинаның бар мәні осыған тірелетіндей.  Кейіпкерлердің арнайы бізге шақтап жазылғанын әу бастан білдім. Сценарийді Асгар екеуміз 4 жыл бойы талқыладық. Ол Испания туралы көп сұрайтын. Фильмнің "бөтен" емес,  нағыз испаниялық түсіргендей сенімді шыққанын қалады . Хавьер екеуміз оған "өз" Испаниямызды көрсеттік. Мадрид пен оның айналасындағы ауылдарға алып бардық.  Локацияны сол сапарлардың бірінде тапқан болатынбыз. Серігім Хавьермен бірге түсу қиындық тудырмады. Себебі, актерлік мансабымызды бірге бастадық.    Естеріңізге сала кетейік, иран режиссері Асгар Фархадидің "Бәрі біледі" аталатын психологиялық триллері 71-ші Канн кинофестивалін ашқан болатын. Фархадидің туындысы – ең беделді фестивальді ашу құрметіне ие болған испан тіліндегі екінші картина. Алғаш рет мұндай мәртебе 2004 жылы Педро Альмодовардың "Жаман тәрбие (үлгі)" фильміне бұйырған болатын. Осыған дейін Асгар Фархадидің 2 фильмі Канн кинофестиваліне қатысқан болатын. Конкурстық бағдарламадағы фильмдер тізіміне "Коммивояжер" (2016) мен "Өткен шақ" (2013) енді. Екеуі де марапатқа қол жеткізді, кейін "Коммивояжер" шетел тіліндегі үздік фильм ретінде "Оскарды" да қанжығасына байлады. 
