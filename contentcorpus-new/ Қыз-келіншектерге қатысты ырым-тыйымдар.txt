 Қазір бұрынғыдай ырым-тыйымдарды қатаң сақтай бермейді. Десе де оның бәле-жаладан сақтайтын құдіреті барын ескере жүрсеңіз, ешкім ескертпей-ақ сақтайтыныңызға сенеміз. Ендеше, төмендегі ақпаратқа назар салыңыз. - Қыз өкпелегіш болса – ырысы кем болады.- Жеңілтек болады деп қыз баланы қырқынан ерте шығармайды.- Қыз баланың бір тал түскен шашын кез келген жерге тастамайды, құс іліп кетсе, бас ауруына шалдығады.- Қалы үлкейіп кетпесін деп, қалымен туған балаға "Қалдыгүл, Қалдыбай" деп ат қояды.- Әйел итке тас лақтырса – үйдің ырысы кетеді, әйелдің бағы қайтады.- Қазақ баланы санамайды және санын айтпайды.- Келін бала көтермесе, нағашы жұртының бір баласын қойнына алып жатады.- Жүкті әйел шашын кессе - іштегі бала кемтар болып туады, бақыты кесіледі.- Ана баланы дәретсіз емізбейді.- Қыз балаға шашы өссін деп желке жегізеді.- Жаңа түскен келін киім-кешегін қысқартса – нәрестесі кем туады немесе түсік тастайды.- Әйел босанар кезде үйдегі сандықты босатып қояды, сонда әйел тез босанады.- Адамның келіншек отырған жақтағы аяғы ұйып қалса, ол екіқабат екен деп ырымдайды.- Түсік тастамасын деп, жас әйелдің көйлегінің етегін бүріп қояды.- Екіқабат әйелдің күні жақындаған кезде "Жер-Ана, күш-қуат бере гөр" деп жалаң аяқ жүргізеді.- Жас босанған немесе аяғы ауыр әйел түнде суға бармайды.- Екіқабат әйелге пышақ, ара, қайшы ұстатпайды. Ұстаса – мерзімінен бұрын босанады.- Бала кіндігіне оралып қалады деп, екіқабат әйелге ине-жіп ұстатпайды.- Бала ортан жіліктің майын жесе – ата-анаға мейірімсіз болады.- Екіқабат әйел қоян етін жесе немесе қоян етіне жерік болса – баласы қоянжырық болады.- Екіқабат әйел ұл туғысы келсе – еркектің қару-жарағын, қыз туғысы келсе – жүзік, сырға, моншақ, қызыл түсті мата жастанып жатады.- Толғағы қатты болады деп екіқабат келіншекке толарсақ жегізбейді.- Қонақ қызды үй иесі төрге шығарса, сол үйге құт келеді деп ырымдаған.- Қыз бала дауысын қатты шығарып күлмейді.- Қыз бала түнде шашын жаймайды.- Баланың аңшылықтағы алғашқы олжасын несібесі кетеді, аңшылықта жолы болмайды деп ешкімге байлатпайды.- Егер әйел қыз туа берсе, баланың жолдасын босанған әйелдің басынан үш рет айналдырса ұл туады деп ырымдайды.- Жас келіншек аяғы ауыр кезінде түйе етін жемейді. Себебі, баласын түйе сияқты көп уақыт көтеріп, мезгілінде тумайды деген ырым бар.- Әйел екіқабат кезінде жерігі қанбаса, одан туған баланың аузынан су ағып жүреді.- Әйел босанып жатқанда жеңіл болсын деп, қыздың көйлегінің шетін жыртып "жол ашу" ырымын жасайды, немесе ұлдың шалбарының балағын тіліп қояды. 
