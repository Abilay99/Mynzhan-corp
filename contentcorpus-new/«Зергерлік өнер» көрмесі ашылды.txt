Қазақстан Республикасы Ұлттық мұражайында Қазақ хандығының 550 жылдығына орай «Зергерлік өнер» атты көрме ашылды. Көрмеге «Әдемі-ай» өнер музейінің топтамаларынан сирек кездесетін зергерлік бұйымдар қойылды. 2011 жылы танымал коллекция жинаушы, өнертанушы Баһаргүл Төлеген «Әдемі-ай» өнер музейінің негізін қалаған. Бүгінгі таңда музей экспозиция қоры мыңнан астам экспонаттардан тұрады. Олардың арасынан ж.с.д. І-ІІІ ғасырларға жататын Құшан патшалығына тән археологиялық жәдігерлерді және VI-ХII ғасырлардың тарихи бағалы туындыларды көруге болады.   – деді Ұлттық музейдің директоры Дархан МЫҢБАЙ.  Көрмеге 13 жылдан бері тарихи-мәдени құндылықтар мен ұлттық дәстүрлерді жандандырумен айналысып келе жатқан «Әдемі-ай» компаниясының Қазақ хандығының 550 жылдығына  арнайы дайындаған сәндік-қолданбалы өнер бұйымдары мен ұлттық кәдесыйлары да қойылды.  Барлық әшекейлер қазақ халқының тарихымен тығыз байланысты және тамыры мыңдаған жылдарға бойлайтын ұлттық мәдениеттің дамуын көрсетеді.  – деді   «Әдемі-ай plus» ЖШС-ның бас директоры Баһаргүл ТӨЛЕГЕНҚЫЗЫ. Көрме 13 қарашаға дейін жалғасады.  
