 - Күтуші, маған қасіреттен бір кесе берші. - Кешіріңіз, мырзам, тым кеш қой, жаңа ғана таусылған. - Онда қуаныштан әкел. - Ғафу етіңіз, таң атпай бітіп қалған. Бұрынғыдай-ақ жалғыздықтан әкелейін бе? - Керегі жоқ. Мен оны бес жыл ішіп, қойып кеткем. Бүгін басқасын берші. Шаттық бар ма? - Бар. Бірақ, аздап жалғандық қосылған. - Пәктік ше? - Бұл мәзірдің бірінші қатарында жазылғанымен, мұнда ешқашан болған емес. - Сезім ше? - Кеше ғана біреуін сатып алғандарға екеуін қосып беріп, зорға тауыстық. Өзіңіз білесіз, қазір сезім ештеңеге татымайды. Тым арзан. Оның үстіне бәрі де сапасыз. Амалсыздан сауға ретінде солай өткіздік. - Жарайды, шынайы сүйіспеншіліктен берші. - Бұрын болған еді. Қазір жоқ. Мұндай тәтті дүние әлемде тым аз. Естісем, оның өзін алыс қиырдан зорға алдырып жүргендер бар. Бағасы тым қымбат. - Е, бұрын болған. Күнде осыдан ішуші ем. Дәмі тіл үйіретін, ләззәті де шексіз еді. - Кешіріңіз, сізге айтар насихатым. Бұдан былай ішпеңіз. Ол тәтті болғанымен, жүрек ауруларына шалдықтырады екен. - Өзің ішіп көріп пе ең? - Жоқ, болса да ішпес ем. Келген қонақтардан солай естігем. Мырза, сізге рақымсыздықтан бір кесе алып келейін. Қазір оның базары жақсы. Қонақтардың бәрі де соны ішеді. - Солай ма?! (Мазақтай күлді). Бұрын олар шынайы сүйіспеншіліктен біраз ішіп алса болды, «күйдім, сүйдім» деп жүрегі елжіреп сала беретін. Соншама тез өзгерген бе? - Иә, қазір рақымсыздық сәнге айналды. - Жарайды. Ғашықтық бар ма? Содан әкелші. - Бар. - Біреуін әкел, табандылықтан көбірек қосарсың. - Қазіргі табандылықтың бәрі Қытайда жасалған. Сапалысы қалған жоқ. - Айтпақшы, әлгі алтын кеседегі тәтті тағамдарың не еді? - Мырзам, тұрақты қонағымызсыз. Сол үшін де шынымды айтайын. Оған нәпсіден көбірек қосып, өкініш майын араластырып, тұрмыс қазанында қайнатады. Кесесі алтыннан. Сол үшін де қымбаттау.  - Жарайды. Ғашықтықтан әкеле бер. Бала күнімде бір рет дәмін татқаным бар еді. Айтпақшы, махаббаттан бір кесесін дайындап ала келші. Итіме ала кетейін... Дайындаған: Алшын Матай  
