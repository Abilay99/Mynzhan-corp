 КӨЗ БЕН ТІЛБалам, көзің мен тіліңе абай бол. Ол екеуі бұзылса сенімің бұзылады. Сенімің бұзылса болашағың нұрлы болмайды.ЖАҚСЫ СӨЗБалам, көп күлме, көп тыңда. Сөйтсең жақсы сөз жүрегіңе қонады. Жақсы сөзге мән берсең ол сені жақсылыққа бастайды.ХАЛЫҚ – СҮТ, КӨСЕМ – ҰЙЫТҚЫБалам, ақыл біреуде, қайрат көпте болады. Сондықтан көп ақыл таппайды. Көп біреу тапқан ақылды қорытады. Халық – сүт, көсем – ұйытқы. Ұйытқы дұрыс болса сүт бауырдай боп ұйыйды. Дұрыс болмаса іркіттей боп іриді, соны біліп ал.КӨСЕМСІМЕБалам, көсем көп болмайды. Көптік ғалымдықта ғана ұнамды. Көсемсігені көп болған елдің – болашағы бұлыңғыр болмақ.ҚАЛАМҚалам – ұлық болған Аллаһтың он сегіз мың ғаламды жаратудан бұрын, ең алғашқы жаратқан кереметтерінің бірі. Сондықтан оны таза тұт.«ЕРТЕҢ ДЕГЕН ЖОҚ»Балам, бүгін істейтін ісіңді бүгін істеп бітір, ертеңге әсте қалдырушы болма. «Ертең деген жоқ» деген бір білгір. Жаны бар сөз. Менің өмірімдегі қателігім де, жеңілісім де осы болды.СӨЙТБалам, еліңе елеулі, халқыңа қалаулы, ісіңе тыңғылықты да тындырымды азамат боламын десең – отырып істеуге дағдылан. Жұртыңа жыл құсындай анда-санда бір көрін. Жұртың сенің өзіңді емес, тындырған ісіңді көбірек көретін болсын. Өзіңді емес, ісіңді танысын. Ал көп жүріс таза көңілді бұзады, инабатыңды алады, уақытыңды өлтіреді.ҮШЕУІН БІЛ ДЕ ҰШБалам, ненің нәпсі екенін, ненің ақыл екенін, ненің жүрек екенін біл. Нәпсіні білсең сақтанасың, ақылды білсең парасаттанасың, жүректі білсең кіршіксізденесің. Ал ол үшеуін бірдей біліп, ұстансаң кемелденесің. Құл-Керім Елемес 
