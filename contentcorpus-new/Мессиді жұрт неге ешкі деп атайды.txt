Әйгілі футболшы Лионель Месси Adidas компаниясы ұсынған жаңа жарнамаға түсті. Бір қызығы футболшы жай жарнама емес, ешкімен фотосессия жасады. Ерекше сурет Paper журналының мұқабасында жарияланды.  Аргентина ұлттық құрамасы мен "Барселона" футбол клубының шабуылшысын әлеуметтік желілерде "GOAT" (ешкі) деп те атайды. Ал қысқарған атау ретінде қарап (G.O.A.T), аббревиатурасына үңілер болсақ, "тарихтағы теңдессіз ойыншы" деген мағынаны білдіреді. Бұл сәйкестікті Adidas компаниясы бутсыны жарнамалау үшін тиімді пайдаланған.  - Мен жануарларды жақсы көремін. Кішкентайымда мен өскен өлкеде жан-жануарлар көп болатын. Қазір үйде Халк атты итім бар. Ол біздің отбасымыздың бір мүшесі секілді, - деді Месси фотосессия кезінде.  Ешкілер мен лақтар фотосессияға Барселона зообағынан алынған. Қолда өскендіктен түсірілім кезінде ешқандай қиындық тудырмаған.  
