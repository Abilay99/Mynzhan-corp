 Ғайса Жұмалиев Лондон бизнес мектебінінің түлегі. 34 жастағы азамат мұнай және газ секторында 5 жыл жұмыс атқарған. Бүгінде ол мұнай секторына арналған химреагенттерді өндіретін жеке компанияны басқарады. Астанаға іс-сапармен келген кәсіпкер ЭКСПО көрмесіне арнайы бас сұққан. Ол ЭКСПО-2017 көрмесіне осымен екінші рет келіп отыр екен. Оның айтуынша, өзі көрменің 2 миллионыншы келушісі боламын деп мүлде ойламаған, Ғайса үшін бұл күтпеген тосынсый болды.    «ЭКСПО-2017» ҰК» АҚ-ның басқарма төрағасы Ахметжан Есімов айтып өткендей, о баста көрмеге келушілер саны 2 миллион, ал көрме нысандары мен халықаралық павильондарға кірушілер саны 5 миллион адамға жетеді деп болжанған. Қазіргі таңда көрменің аяқталуына 37 күн қалғанда көрмеге 2 миилион адам келіп үлгерді, ал көрме нысандары мен халықаралық павильондарға кіру көрсеткіші 15 миллионнан асып жығылады, яғни белгіленген межеден үш есеге артық.   Ахметжан Есімов мырза ЭКСПО-2017 көрмесі аяқталғаннан кейін халыққа толыққанды есеп біріліп, нәтижелер шығарылатынын айтты. Бүгінде алға қойған мақсаттың үштен екісін орындадық дейді төраға. Оның айтуынша, әрбір қазақстандық азамат ЭКСПО көрмесінің жетістіктерімен мақтануы тиіс. Өйткені көрме Елбасы атап өткендей, мемлекет үшін осындай дағдарыс кезеңінде ұтымды жоба болды. 
