Қазақстандық волейболшы Сәбина Алтынбекова ҚР Президенті жанындағы Әйелдер істері және отбасылық-демографиялық саясат жөніндегі ұлттық комиссияның мүшесі атанды, - деп жазады Tengrinews.kz. Айта кетейік, Ұлттық комиссия 1998 жылы әйелдердің, балалар мен отбасылардың жағдайын жақсартуға қатысты тиімді шараларды қолға алу жөніндегі консультациялық-кеңестік орган ретінде құрылған, сонымен қатар, ол отбасы мүддесін қорғау, еліміздің мәдени, саяси, әлеуметтік және экономикалық саласына қатысушы әйелдерді қажетті жағдаймен қамтамасыз етумен айналысады. "Бұл үшін өте қуаныштымын, себебі мен патриотпын. Еліме пайда әкелгім келеді", - деді ол. Сонымен қатар, Сабина Алтынбекова басылымға берген сұхбатында 6 наурыз күні Мемлекет басшысы Нұрсұлтан Назарбаевпен өткен кездесуінен алған әсерін бөлісті. "Жаттығу кезінде Президент аппаратынан қоңырау келіп түскенде қалжың екен деп ойладым. Басында қатты толқыдым, бірақ Нұрсұлтан Әбішұлы адамды бірден бауырына тартады. (...) Ол спортты тастамауға, ұлы мақсаттарға ұмтылуға, жарамсақтық сөздерге барынша назар аудармауға кеңес берді, әсіресе ол ер адамдар тарапынан айтылса", - деді Алтынбекова. Еске сала кетейік, қазақстандық волейболшы Сабина Алтынбекова Азияда 2014 жылы танымал болған еді. Азия жастар арасындағы чемпионатта оның сұлулығына жанкүйерлер мен журналистер назар аударып, бұдан кейін қазақстандық жас спортшы атақты бола кетті. Оған көптеген ұсыныстар түсті, тіпті белгілі брендтердің тұлғасы болу туралы ұсыныстар болды. Бірақ волейболшы өзін тек волейболға арнап, оқуын жалғастыратынын айтты.  
