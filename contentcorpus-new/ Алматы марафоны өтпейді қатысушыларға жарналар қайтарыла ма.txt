 19 сәуірге тағайындалған "Алматы марафоны" ұйымдастырушылары Қазақстанда жаппай іс-шаралар өткізуге үкімет тарапынан салынған тыйымға байланысты іс-шараның өткізілмейтіні туралы мәлімдеді. Осыған байланысты ірі жүгіру іс-шарасына тіркелген қатысушыларда бірқатар мәселелер туындады. Біз олармен бірге мамандарға жүгіндік.  – Кез келген жаппай оқиғалар (мәселен, "Алматы марафоны" 18 000-ға жуық қатысушыдан құралған) — бұл ауру жұқтырудың ықтимал мүмкіндігі. Вирустың белгілері әрдайым айқын көріне бермейді. Көптеген адамдардың арасында ауру жұқтырған адам болуы мүмкін, сондықтан жақын маңдағы адамдарға үлкен қауіп төндіреді, – дейді Алматы қ. жедел жәрдем қызметінің жедел бөлімінің аға дәрігері Александр Лазарев. – Соған қарамастан, мен спортпен шұғылдана беруді және таза ауада өз бетімен жаттығуды ұсынамын. Дене белсенділігі иммунитетті күшейтеді, ал бұл болса сіздің вирусқа қарсы басты қорғанымыз. Өзіңізді нашар сезінсеңіз, жаттығуларды кейінге қалдырып, дәрігерге (телефон арқылы) хабарласу керек. Жеке гигиенаға көңіл бөліңіз, смартфонды және тұрақты түрде пайдаланатын басқа да заттарды (құлаққап, компьютер, жұмыс үстелі, пульсометрлер) үнемі өңдеп отырыңыз.  - Қазір сөрелік жиынтықтарды өндіру аяқталады, сондықтан тіркелген қатысушылар жарна сомасының 50%-ын дайын сөрелік жинақ, жеңіл жейде  (оны сатып алған жағдайда) және финишер медалі түрінде ала алады. Ал енгізген сомасының екінші жартысы болса қатысушының келісімімен 2020 жылға жоспарланған "Алматы марафоны" қайырымдылық мақсаттарын жүзеге асыруға бағытталатын болады. Қатысушы ақшаны қайтарып алғысы келсе, ол біздің almatymarathon.kz сайтымызда ертең, 17 наурызда пайда болатын ақшалай қаражатты қайтарып алуға арналған арнайы өтінімді толтырып, бізге vozvrat@almaty-marathon.kz мекенжайына 31 наурыз, сағат 23.59-ға дейін жөнелтуі тиіс. Ұйымдастыру комитеті келіп түскен өтінімдерді өңдегеннен кейін, сөрелік жинақтар құрастырылады және 20 сәуірден бастап жинақтар беріледі, сондай-ақ сұрау бойынша ақшалай қаражат қайтарылады, – деп жауап берді "Алматы марафоны" директоры Салтанат Қазыбаева.  – Біз іс-шараны өткізбеу, оған мұқтаж адамдарға көмек көрсетуден бас тартуға себеп болмауы тиіс деп есептейміз. Сондықтан да барлық белгіленген қайырымдылық мақсаттарын жүзеге асыруды жөн деп шештік. Биыл 5 іс-шара болады. "Кеңес" мүгедектердің қоғамдық бірлестігі үшін балалар алаңшасын жабдықтауды, Есік қаласындағы ақыл-ойы кем балаларға арналған облыстық арнайы мектеп-интернатта футбол алаңын салуды, "SOS Алматы Балалар ауылында" воркаутқа арналған алаңшалар салуды, дамудағы ерекшеліктері бар балалармен жұмыс істеу бойынша "Амалия" орталығының сенсорлық интеграцияға арналған жабдықтар сатып алуды, сондай-ақ Талғар қаласындағы "Нұр" балалар үйінде спорттық алаңша салуды жоспарлап отырмыз. Жоспарланған қайырымдылық көмектің жалпы сомасы – 35 000 000 теңге, – деп хабарлады Салтанат Қазыбаева. Жалпы алғанда, "Алматы марафоны" өткізілген 8 жыл ішінде 17 қайырымдылық жобасы жүзеге асырылды. Қайырымдылық мақсаттарын іске асыру туралы есеп "Бірінші болу — батылдық" КҚ корпоративтік сайтында және бұқаралық ақпарат құралдарында жарияланады. Қордың келесі жүгіру жарысы 16 мамырға — Әйелдер мен балалар жүгірісіне жоспарланған. Оларға тіркелу тоқтатылып тұр. Егер әлемде коронавирус бойынша жағдай тұрақтанса, жарыс жоспар бойынша өтеді. 
