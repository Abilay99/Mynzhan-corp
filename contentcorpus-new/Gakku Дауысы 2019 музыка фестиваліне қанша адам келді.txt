2019 жылдың 14 қыркүйегінде Алматы қаласында "Gakku Дауысы" эстрада фестивалі өтті. Астана алаңында ұйымдастырылған музыкалық шара алтыншы мәрте өткен және концертті көрушілер саны бойынша биыл рекорд орнады. Аталған шараға өткен жылы 200 мыңнан астам қала тұрғындары мен қонақтары келген еді. Биыл бұл көрсеткіш 50 мыңға жоғары болды. Полиция департаментінің мәліметтері бойынша, 17:00-23:00 аралығында 250 мың адам концертті тамашалаған. Музыка фестиваліне биыл 58 әнші қатысып, 68 концерттік нөмір көрсетті. "Gakku" телеарнасы ұйымдастырған концерт бір сахнада барлық танымал әртістерді, аға буын әртістерінің көрнекті өкілдерін және музыканың түрлі жанрларының өкілдерін жинады. "Gakku Дауысы" - бұл жыл сайынғы қазақстандық заманауи музыка фестивалі. Фестивальдің негізгі мақсаты - жастар арасында ұлттық контентті және салауатты патриотизмді насихаттау. 
