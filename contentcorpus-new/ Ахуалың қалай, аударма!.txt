          Аударылатын мәтін типіне қарай аударманың түрлері көп. Сіздің сұрап отырғаныңыз, түсінуімше, көркем аударма туралы. Аударма түрлерінің ішінде, көркем аудармаға қойылатын талаптар аса жоғары. Көркем аударма дегеніміз – көркем мәтін тәржімасы. Көркем мәтіннің өзі қандай терең, қат-қабат, астарлы, шығармашылық сипаты жоғары құбылыс болса, оның барлық сипатын өзге тілде таныта білу оңайға түспейтін шаруа. Көркем тәржіма – күрделі шығармашылық өнер, бұған кез келген аудармашының тісі батпайды. Филологиялық сауаттылығына қоса шығармашылық қабілеті, әдеби дарыны бар, көркем сөздің мәні мен сәнін ұғына білетін талантты тәржіман ғана көркем мәтін аудармасын еңсере алады. Орыстың белгілі аудармашысы В.Жуковскийдің “Переводчик поэзии – соперник, переводчик прозы – раб” дейтіні де сол. Жалпы, аудармаға қойылатын ең басты талап - түпнұсқа мен тәржіма мәтіннің семантикалық, стилистикалық, құрылымдық, прагматикалық тұрғыдан толық сәйкес келуі. Түпнұсқа мәтін және оның тілдік-әдеби сипаты, автордың идеялық тұжырымдарына ерекше назар аударылу қажет. Кәсіби білікті, жауапкершілігі бар тәржіман автор мен түпнұсқаға адалдығын сақтап, ең алдымен түпнұсқа мәтінге аудармаға дейігі талдау жасауы қажет. Қазіргі аударматануда аударма сапасына қатысты түпнұсқа мен мен тәржіманың баламалылығы және саймасайлығы (эквивалентность и адекватность) ұғымдары қолданылып жүр. Тәржімалау кезінде осы талаптардың үдесінен шығуға ұмтылғаны жөн. Қазіргі қазақ көркм тәржімасы, жасыратыны жоқ, кеңес кезеңіндегідей жүйелі, қарқынды түрде дамымай отыр. Дұрыс айтасыз, біраз жас ақын-жазушылар орыс және ағылшын, түрік т.б. әдебиеттерінің көркем туындыларын қазақ тіліне аударып, баспасөз бетінде көркем тәржімаға талпыныс жасап жүр. Көңілді қуантатын, автор мен түпнұсқаның төл сипатына нұқсан келтірмеген, сәтті шыққан аудармалар да жоқ емес. Дегенмен, жастарға әлі де тәржіманың теориялық-тәжірибелік мектебі жетіспейді. Көп ретте түпнұсқадан ауытқып, өз тарапынан қосу (отсебятина) немесе тым қарабайыр түрде көшірме жасау, қалькалау байқалады. Жоғарыда аталған, түпнұсқа мен мен тәржіманың баламалылығы және саймасайлығы сақтала бермейді. Оның себебі, оларды қолдау, бағыттау, жасаған тәржімасынын сапасына баға беру жұмысы да жолға қойылмаған. Бізде әлі күнге дейін аудармашылардың басын біріктіретін ресми ұйым жоқ, бұл мәселе мемлекет тарапынан қолға алынып, жолға қойылмайынша, қазақ көркем тәржімасы жүйелі дамымайды, осылай бірлі-жарым, үздік-создық, жеке тапсырыспен ғана атқарылады, сапасы да артпайды. 
