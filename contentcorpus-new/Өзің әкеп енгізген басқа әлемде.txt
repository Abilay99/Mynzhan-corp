Массагет ұжымы сіздердің назарларыңызға жас ақын Шерхан Талаптың бірнеше өлеңін ұсынып отыр. Шымыр ұйқастарымен шуақты сезімнің аясында шырмап алып тәтті күйге бөлейтін, одан қалса санаңды ойып тұрып ой тастайтын жас таланттың әр өлеңі асқақ пафосқа толы. Ересек қыз   Сенделген сезімдердің егесі ек біз, Ел үшін айтылатын бір өсекпіз. Сіз мені бір елемей қойдыңыз-ау, Санамды сабылдырған, Ересек қыз. Жанардан мұңды жасым тамса жайсыз, Ұрысып жүрегімді паршалайсыз. Шынашақтай баланың сүйгендігін  Паңданып, өзіңізше ар санайсыз.  Біз жайлы маздағасын ел өсегі, Жұбатып: “қайтесің” – деп жел еседі. Өзімнен үлкен қызды сүйіп қалсам, Бұл менің есерлігім емес еді! Іздеген бағымыздың елесі егіз. Сезімнің майданында егесеміз. Мен сізге қорғаныш та бола аламын, “Алты жас кішісің ғой демесеңіз...”  Бақытты боламын деп басқаменен, Қашқақтап жүргендейсіз босқа менен. Қайтесіз құр қырсығып, білесіз ғой, “Махаббат қарамайды жасқа деген” Кей сәтте бір үмітті артасыз да, Алдайсыз, түлкі сынды жортасыз да. Сіз әлде менің қарыс құшағымда, Жылынбай қаламын деп қорқасыз ба?  Мен сізді әр сөзіме сенсін деп ем, Адасып баратырмын елсізбенен. Телміріп көзіңізге қарай берем, Бейкүнә сезімімді менсінбеген...  Ойын қуған жоламай арманына, Он бір жаста бір қамал құлатылды. Дәлдеп асық ата алмас аңғал ұлға, Ең бірінші үйреттің ұнатуды. Анама бір, әкеме бір еркелеп, Ұмытылды желменен жарысқаным. Есейдім де сан ойдан тым ертерек, Балалықтан амалсыз алыстадым.  Пәк сезімнен сабырдың күші кетті, Періште қыз өзіңсің ойымдағы. Хат боп саған ең алғаш ұшып жетті, Алғашқы жыр махаббат жайындағы. Сезім үшін айналғам тас кереңге, Шегінбеймін кетсе де қоғам кері. Өзің әкеп енгізген басқа әлемде, Өмір сүріп келемін содан бері.  Талай мәрте жана алмай сөніп едім, Оқи алмай бір сырды көзіңдегі. Қияли боп біреуге көрінемін, Есалаң ғып жіберген сезім мені. Дәл сен сынды нұры бар реңінде, Ғашық болып көріп ем басқа қызға. Сағынышты маздатып жүрегімде, Қайта оралдым жанардан жасты ағыза.  Күрең күннен көңілге наз ап құшақ, Сыбағама салады дала сұрау. Өлең болып сен мені азапқа сап, Айналдырып ақынға аласың-ау...  
