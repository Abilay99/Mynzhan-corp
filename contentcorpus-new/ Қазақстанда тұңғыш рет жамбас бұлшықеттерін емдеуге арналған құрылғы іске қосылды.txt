 Б.О.Жарбосынов атындағы Урология ғылыми орталығына жамбас бұлшықеттерін емдеуге арналған көпфункционалды Авантрон аппараты әкелінді. ​Енді ол жамбас бұлшықеттерін емдеу үшін ғылыми орталық пациенттеріне қолжетімді. Авантрон – жүйке жүйесі мен бұлшықетке әсер ету арқылы кіші жамбас мүшелерінің ауруларын емдеу үшін пайдаланылады. Бұл жүйе пациенттер үшін өте қолайлы, өйткені  терапия барысында арнайы медициналық құралдарды (пластырь, гель, контакт, зонд) қажет етпейді. Құрылғының артықшылықтары мен пайдалану тәсілін massaget.kz тілшісіне Б.О.Жарбосынов атындағы Урология ғылыми орталығы басқарма басшысының орынбасары, уролог Азизов Шарафаддин Мұхаммедұлы айтып берді.  –  Электромагнитті импульстар жамбас бұлшықеттерінің кезекті тартылуы мен босаңсуына, сондай-ақ тоқішек, қуық, жатыр, қуықасты безіне тікелей әсер етеді. Нәтижесінде қан айналым жақсарып, іркілістің жойылуы мен бұлшықеттің жаттығуына септігін тигізеді. Процедура 20-30 минутқа жалғасады.  Құрылғы қандай ауру түрлерін емдей алады?Ерлерде:• Созылмалы жамбас ауруы;• Уақыттан бұрынғы эякуляция;• Эректильді дисфункция (белсіздік);• Жалпы простатэктомия операциясынан кейінгі оңалту.Әйелдерде:• Зәр ұсталмауы;• Әйелдердің жыныстық дисфункциясы;• Аноргазмия;• Гинекологиялық дерттерде (созылмалы эндометрит, жатырішілік синехиялар, жүктілік кезіндегі қиындықтар, жатырдың гипоплазиясы,  сәтсіз ЭКҰ (ЭКО), операциядан кейінгі жамбас астауындағы спайкалық асқынулар).  Сондай-ақ, Авантрон аппаратының балаларға да пайдасы зор. Балалардың өздігінен отыра алатын 3-4 жасынан бастап іш қату, зәр ұсталмауы (энурез), үлкен дәреттің ұсталмауы (энкопрез) секілді түрлі жамбас аурулары дер кезінде емдейтін таптырмас аппарат. Алғаш рет экстракорпоральді магниттік ширықтыру аппараты АҚШ-та пайда болған. Қазіргі таңда әлемнің 47 мемлекеті бұл аппаратты қолданысқа енгізді. Еліміз бойынша бұл аппарат тек Б.О Жарбосынов атындағы Урология ғылыми орталығында ғана бар. 3 миллионнан астам науқас бұл аппараттың жоғары  тиімділігімен қоса қауіпсіз әрі ауырсынусыз жүзеге асатынына  емнің нәтижесінде көз жеткізді. 
