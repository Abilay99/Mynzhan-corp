Елбасы Қазақстанның әлеуметтік-экономикалық даму мәселелері жөнінде кеңес өткізді, - деп хабарлады Ақорданың баспасөз қызметі. Кеңеске Премьер-Министр Б.Сағынтаев, Президент Әкімшілігінің басшысы Ә.Жақсыбеков, Ұлттық банк төрағасы Д.Ақышев, Премьер-Министрдің бірінші орынбасары А.Мамин, Премьер-Министрдің орынбасары – Ауыл шаруашылығы министрі А.Мырзахметов, Премьер-Министрдің орынбасары И.Тасмағамбетов, Президенттің көмекшісі Ә.Смайылов, Денсаулық сақтау және әлеуметтік даму министрі Т.Дүйсенова, Қаржы министрі Б.Сұлтанов, Ұлттық экономика министрі Қ.Бишімбаев қатысты. Іс-шара барысында маңызды бағдарламалық құжаттарға қатысты негізгі ұстанымдар қарастырылды. Мемлекет басшысы жиналғандарға арнаған сөзінде биылғы қыркүйекте Үкіметтің кеңейтілген отырысында тиісті тапсырмалар берілгенін айтты. Нұрсұлтан Назарбаев аграрлық сала мәселелері жан-жақты қарастыруды талап ететінін атап өтті. Өнім көлемін ұлғайту, өнімділікті арттыру, ауыл шаруашылығы өндірісін әртараптандыру, азық-түлік импортын азайту, өңделген өнім экспортын көбейту және ауыл шаруашылығы кооперациясын жетілдіру агроөнеркәсіп кешенін дамыту жөніндегі мемлекеттік бағдарламаның басымдығы бар бағыттары болып саналады. – Біздің өңдеуші кәсіпорындарымыз 30-40% жүктемемен жұмыс жүргізуде. Олардың жұмысының толық қуаттылығына жетуін қамтамасыз ету үшін шикізат керек, оның жеткізілетін мөлшерін арттыру үшін ауыл шаруашылығы кооперациясын дамыту қажет, – деді Қазақстан Президенті. Сондай-ақ, Елбасы өзін-өзі жұмыспен тиімсіз қамтып отырғандардың үлесі едәуір екенін атап өтті. – Халықтың бұл санаты өзін-өзі жұмыспен тиімді түрде қамту үшін жүйелі шаралар қабылдау қажет. Жұмыссыздарды бос жұмыс орындары бар жерлерге тарту керек. Өңірлердегі азаматтар жұмыспен қамту бағдарламалары және бос орындар туралы білуге тиіс, – деді Мемлекет басшысы. Сонымен бірге, Нұрсұлтан Назарбаев ауыл жастарын қайта даярлау және ауылдағы жұмыспен қамтылу деңгейін арттырудың маңыздылығына тоқталды. Кеңес аясында Премьер-Министрдің орынбасары – Ауыл шаруашылығы министрі А.Мырзахметов, Денсаулық сақтау және әлеуметтік даму министрі Т.Дүйсенова және Ұлттық экономика министрі Қ.Бишімбаев баяндама жасады. Кеңес қорытындысы бойынша Нұрсұлтан Назарбаев әзірленіп жатқан бағдарламалық құжаттардың тұжырымдық ұстанымдарын мақұлдап, барлық мәселені мүдделі тараптармен өзара келісіп, мұқият қарастыруды тапсырды. 
