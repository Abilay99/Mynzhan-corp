Әлемде өзінің ең үлкен кө­лемімен таңғалдырып, рекордтар тізіміне енген кітаптар бар. 1976 жылы АҚШ-тың Денвер қала­сында шығарылған 300 беттік «Суперкітап» Гиннеске «ең үлкен кітап» ретінде енген болатын. Биіктігі 3 метрге жуықтайтын бұл алыптың салмағы 252,6 келіге тең. Сондай-ақ рекордтар кіта­бына енген тағы бір кітап – биік­тігі 180 сантиметрлік «Magnificent Maps: Power, Propaganda and Art» кітап-картасы. 37 карта жинақ­талған бұл атласты 1660 жылдары сол кездегі ағылшын королі Карл ІІ-ге арнап шығарған екен. Негізінде, бұл атлас рекордтар кітабына өзінің үлкен көлемі бойынша енгізілгенімен, ол та­ным­дық-ақпараттық тұрғысынан да өте құнды. Өйткені бұл кітап-карта арқылы сол заманның тарихын зерделеуге болады. Енді беріге келсек, солтүс­тік­тегі көршіміздің баспагерлері кө­лемі шағын бөлменің аумағына тең болатын, 6х3 метрлік кітап шығарған. 2004 жылы «Кішкен­тай­­­ларға арналған ең үлкен кі­­тап» деген атпен «Ин» баспасынан жа­рық көрген бұл туындының сал­мағын бала тұрмақ, ересек адам да көтере алмайды. Шама­мен жарты тонна болатын алып кітап – бар-жоғы 4-ақ бет. Орыс­тың балалар ақындарының 12 өлеңі жинақ­талған бұл туынды бү­гінде тек көрмеге қоюға жарап тұр. Ал ең кішкентай кітап ретінде рекордтар кітабына енген – Массачусетс технологиялық институты шығарған «Новый Завет» пен Антон Чеховтың «Ха­мелоны». Алғашқысының көлемі 5х5 мм құраса, «Хамелеонның» биіктігі мен ені – 0,9х09 мм. 2001-2002 жылы жарық көрген бұл кітапты оқу оңайға соқпасы анық. Алайда бүгінде нанотехнология­ның дамуының арқасында одан да кішкентай кітаптар жасалып жатыр. Мәселен, Симон Фразер университетінің нанотехнолог­тары «Teeny Ted from Turnip Town» атты басылым шығарған. Көлемі 0,07х0,1 мм құратын кітапшаны тек қана электронды микроскоп арқылы оқуға болады.  
