Румыния елінің астанасы Бухарестте 23 жасқа дейінгі балуандар арасындағы әлем чемпионаты жалғасуда. Күні кеше Қазақстан құрамасының қоржыны тағы екі қола медальмен толықты. Қыздар арасындағы бәсекеде Гүлмарал Еркебаева мен Марина Седнева қола жүлдеге қол жеткізді. 76 келіге дейінгі салмақта белдескен Гүлмарал румыниялық Каталина Аксентені жеңіп, әлемдік жарыстың қола жүлдесіне ие болды. Ал 55 келіге дейінгі салмақта Марина Седнева қола медаль үшін болған белдесуде ресейлік Марина Симонянды 9:0 есебімен айқын жеңді. Жартылай финалда түрік қызына жол берген  Жәмила Бақбергенова (72 келі) бүгін қола медаль үшін күреседі. Отандасымыздың қарсыласы Италия мен Үндістан балуан қыздары арасындағы белдесуде анықталады. Айта кетейік, осыған дейін грек-рим күресінен Аманғали Бекболатов (55 келі) пен Қахарман Қисметов (72 келі) қола жүлдегер атанған болатын. Бүгін еркін күрес шеберлері де жүлде жолындағы бәсекені бастайды. 
