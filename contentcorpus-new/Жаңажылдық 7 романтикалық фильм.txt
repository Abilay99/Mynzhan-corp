Жаңа жылмен бірнеше күн демалыс та бірге келеді. Осы демалыс күндерін жылы көрпеге оранып, ғажайып пен махаббатқа сендіретін романтикалық фильмдер көрумен өткізуге болады. Біз сіздерге ең үздік деген 7 романтикалық фильмді ұсынамыз. Сен ұйықтап жатқанда / Пока ты спал, 1995 жыл  Режиссер: Джон Тартельтауб  Бұл жаңажылдық ертегі өтірік бақыттың шын бақытқа ұласуы жайлы баяндайды. Люси есімді кедей және жалғыз басты қыз метрода кассир болып жұмыс істейді. Ол бір жолаушыға сырттай ғашық және күндердің бір күнінде ғашығын рельске құлаған жерінен құтқарып алады. Жас жігіт Питер Калахан құлаған соң комаға түсіп қалып, отбасы Люсиді оның қалыңдығы ретінде қабылдайды. Осылайша Рождество күні Люсидің өтірік жігіті мен өтірік отбасы пайда болады. Тек Питердің ағасы ғана қызға сенбей, өтірігін шығармақ болады. Онсыз да шытырманға толы оқиға Питердің Люсиге ғашық болуымен тіпті шиеленісіп кетеді. Жалға алынған отбасы / Семья напрокат, 1997 жыл  Режиссер: Тед Котчефф  Жаңа жыл отбасылық мейрам болғандықтан, жаңажылдық романтикалық комедиялардың сюжеті көбіне отбасы төңірегінде өрбиді. Ал бақытын таппай жүрген кейіпкерлер сол отбасын өтірік жасауға мәжбүр. Жаңа жыл қарсаңында жас бизнесмен Сэм мексикандық әріптесі Ксавьер Дель Кампомен келісім-шартқа отырмақ болады. Бірақ Ксавьер дәстүрлі отбасы құндылықтарын қастерлейтін өте кірпияз адам. Келісім-шарт ойдағыдай өтуі үшін Сэм жалғыз басты ана Кэтлин мен оның жеті жасар қызы Зоиге қомақты ақшаға оның отбасын ойнай тұруға ұсыныс жасайды. Бірақ, ересек адамды басқаруға болса да, баланы басқару - мүмкін емес. Зои Ксавьерді оған әке сыйлайтын қорғаушы-періште деп қабылдайды. Сюжеттің әрі қарай қалай дамитынын болжау қиын емес шығар... Қамқор әке / Семьянин, 2000 жыл  Режиссер: Бретт Рэтнер  13 жыл бұрын Джек табысты болуға ұмтылып, сүйікті қызы Кейтпен айрылысып, туған қаласынан кетіп қалады. Қазір ол – табысты бизнесмен және отбасылық мейрам сияқты дүниелер оны қызықтырмайды. Ол қымбат автокөлік айдайды, қымбат киімдер киеді және өзінің дұрыс, не бұрыс істегендігі жайлы ешқашан ойланған емес. Осылайша, Жаңа жыл қарсаңында бәрі өзгереді. Аяз Атаға онша ұқсамайтын адаммен кездесуден кейін ол біреудің үйінде, сол алғашқы махаббаты Кейттің жанында, екі бала мен иттің бөлмесіне баса көктеп кіріп кетуінен оянады. Сөйтсе бұл, 13 жыл бұрын егер ол қызын тастап кетпегенде, өмірі осылай өрбитіндігінің көрінісі екен. Оның енді Феррариі де, кеңсесі де жоқ, ол жай ғана шина сатушысы. Табысты бизнесменнің өмірінен гөрі, осы өмір оған ұнап қалатынын кім ойлаған? Интуиция, 2001 жыл  Режиссер: Питер Челсом  Джонатан мен Сара Рождество қарсаңында танысып, кешті керемет өткізеді. Ал кейін қоштасып кетеді. Бірақ қоштаспас бұрын олар тағдырды сынамақ болады. Сара телефон нөмірін кітаптың ішіне жазып, букинистік дүкенге өткізіп жібереді. Ал Сэм байланыс нөмірін бесдолларлық ақшаға жазып, жақын маңдағы киоскіде айналымға салады. Бұл заттар өз қожайынын табар ма екен, ал қожайындар – тағы кездесе алар ма екен? Шынайы махаббат / Реальная любовь, 2003 жыл  Режиссер: Ричард Кертис  Бұл фильмді ең романтикалық және ең жаңажылдық фильмдердің бірі деп есептеуге болады. Фильмнің сюжеті әрқайсы өз бетінше өрбитін тоғыз түрлі махаббат хикаяларынан құралған. Бірақ, кейде кейіпкерлер бір-бірімен байланысып жатады. Әр хикаяның мағынасы – өмірдің өзі махаббаттан құралған және махаббаттың ғажайып жасайтын қасиеті бар екендігі. Әртүрлі адамдар ғашық болып, өмірлері өзгеріп жатады. Рождествоны бастан кешіру / Пережить Рождество, 2004 жыл  Режиссер: Майк Митчел  Рождество мейрамына орай құрылған өтірік отбасы мен өтірік үй жайлы тағы бір хикая. Дрю есімді бай жас жігіт қызына тосын сый жасап жатқандығын мәлімдейді. Қыз, әрине, үйленуге ұсыныс күтеді немесе тым құрығанда, жігіт ата-анасымен таныстыруға шақырады деп ойлайды. Өйткені Жаңа жыл – отбасылық мейрам ғой.  – деп қуанышпен хабарлайды Бен Аффлектің кейіпкері. Қыз ренжіп, кетіп қалады, ал Дрю өз бетінше көңіл көтеруге бел буады. Ол өзі туып өскен үйді тауып алып, сонда Рождествоны тойламақ болады. Онда бұрыннан басқа адамдар тұрып жатқандығы да оны қызықтырмайды. Ірі сомаға олар оның отбасының рөлін ойнап беруге дайын. Отбасы да Дрюдің өзі сияқты кішкене есі ауысқан екен. Бірақ ұрыстар мен жанжалдарға қарамастан ол қожайынның қызына ғашық болып қалады. Бұған ол не дер екен? Жалпы, бұл Рождестводан бәрі аман шығады ма? Демалыс / Отпуск по обмену, 2006 жыл  Режиссер: Нэнси Мейерс  Мейрам қарсаңында сүйіктіңмен айрылысу кімге болса да оңай тимесі анық. Фильмнің басты кейіпкерлері: ағылшындық Айрис Симпкинс пен американдық Аманда Вудс – бір-бірінен 10 000 км қашықтықта өмір сүреді. Жалғыз қалған олар, Жаңа жыл қарсаңындағы демалысты пайдаланып, қиыр шетке саяхаттауды жөн көреді. Екі аптаға олар үйлерімен ауысып, екеуі екі қиырда таңғажайып күндерді бастан кешіреді. Бәлкім, үйлерінен алшақ жерде махаббаттарын жолықтырар? Әрине, жолықтырады, өйткені бұл романтикалық комедия ғой!  Дайындаған: Анар Мұстафина 
