     Технологиялық эволюция  Футурологтардың пікірінше, соңғы жылдары соғыс техникаларының 29 түрі жедел даму үстінде. Соның ішіндегі компьютер мен робототехника басқаларынан оқ бойы озып келеді.  Сонымен қатар, химиялық қару, радиобайланыс, лазерлік байланыс, радиожиіліктік қару және биологиялық қарулар өзгеріске ұшырап, жер үсті жауынгерлік машиналары, пилоттық қондырғылар, кемелер және зымырандар прагматикалық түрде дамитын болады.   Жасанды сана  Алдағы 20 жылда әскери инновациямен байланысты технологиялар жедел түрде дамиды. Робототехника мен киберқауіпсіздік және жасанды интеллектің дамуы жеделдетіледі. Энергетикалық жүйелер, гипердауысты зымыран жүйелері жаңғыртылады. Болашақта әскери технологияға қатысты негізгі сала төртке бөлінеді. Олар:  1. Әскери әрекеттермен айналысатын түрлі таратқыштар. 2. Деректерді өңдейтін және тарататын компьютерлік және коммуникациялық жүйелер. 3. Қару-жарақ платформалары мен технологиясы. 4. Қару-жарақ пен технологияның жаңа жүйесі.  Бұлардан басқа, кибермүмкіндік, интернет желілері, кванттық шоттар, жасанды интеллект, деректерді жинау, спутниктер, химиялық қару, наноматериалдар, 3D басылымдары және гаджеттер де жедел дамитын болады.     Компьютерлік технологиялар Заманға сай компьютерлер көмегімен басқарылатын радиобайланыстардың мүмкіндігі кеңейеді. Қазіргі заманғы компьютерлер олардың тиімділігін арттырады.  Компьютерлік технология арқылы соққы беру қаупі артады.  Радио мен басқа коммуникациялық жүйелерге киберқылмыскерлердің жиі шабуылдауы өзекті мәселелердің біріне айналады. АҚШ Қорғаныс министрлігі деректерді өңдеу салаларына 2012 жылы 5,6 миллиард, 2017 жылы 7,4 миллиард доллар бөлген. Жалпы, әлем әскері рейтингінде бірінші орыннан түспейтін АҚШ армиясы деректерді өңдеу салаларына соншалықты деңгейде көңіл бөлетін болса, бұл басқалардың да назарын аударуы қажет деп ойлаймыз. Компьютерлік революцияның арқасында роботтар жылдам дамиды. Әскери мақсат үшін өздігінен жүретін көлік құралдары шығарылады. Мысалы, АҚШ әскеріндегі "Wingman" қазіргі уақытта ұрыс алаңына өздігінен оқ-дәрі мен құрал жеткізіп бере алады. Нақты тапсырмаларды орындайтын роботтар шығарылады. Ұшқышсыз ұшатын ұшақтар радарға көрінбейтін болады. Теңізде өздігінен жүретін кемелер пайда болып, олар деректер жинаумен, минаны тазартумен және қорғанысты қамтамасыз етумен айналысады. 2013 жылғы RAND есептемесінде аталған кемелердің 63-і өндірілген және тәжірибеден өткізілген.  Су астында өздігінен жүретін робот кемелерді дамыту жоспарланып жатыр. Бағасы 100 мың доллар тұратын тәжірибе кемесі Атлант мұхитын өздігінен кесіп өту жобасы жасалып жатыр. Болашақта олар жедел түрде көбейтіліп, бағасы 10 есеге арзандайды.   
