Белгілі жазушы, әдебиет сыншысы, драматург Асқар Сүлейменовтің өнер, әдебиет, ақын-жазушы, талант туралы айтқан афоризмдерін назарларыңызға ұсынамыз. * Өнердің өмірден айырмашылығы - өнер өмірден үйренбейді. * Ең терең идеялар - қиын идеялар. Өнердің түбіне сорпа бетіндегі майдай қалқыған түсінікті идея жетеді. Жазушының бір міндеті - идеяны ашу емес, оны мұзартқа көміп, мұнармен бүркеу. «Шайнап берген ас болмас». Оқушы шыңғырғандай болып қиналса несі ерсі? Алсын қамау терін! * Өнердің өз өткені, өз бүгіні, өз логикасы мен динамикасы бар. * Өмір – өнер болғанда, өнер – өлшем. Өнер – өлшем болғанда, өлшем – үнем. Ал үнем – тірліктің күре тіні. * Өзгенікін еске түсіруден өзіңдікін еске түсіру күшке түседі. * Жақсы кітап – ұяттың антологиясы.  * Зады, бірегей тұлғаларға, бірегей кітаптарға сын есім жүрмейді.  * Қазақтың радиомаразмы: «махаббаттың сүйіспеншілігіне бөленіп...» * Әр сөздің өз ұяты бар. * Сөйлемдегі өмір мен сөйлемнің өмірі бірікпегесін – тірі тіркес тумайды. Өмірдің тамыр солқылы мен сөйлемнің тамыр солқылын лингвистикалық проза ғана қоса алады. * Сөз - құлын да, ой - жылқы. * Ой ойнамай – сөйлем жоқ. * Ойдың жанарға жеткен жылтылындай – жанардың жарығы да жанға түседі. * Текстің дәмін алудың төте жолы - талмай оқу. * Кем талант - кемтар талант. * Кем талант - мүмкіндігінше, шын талант - қалағанынша жазады. * Келер қазақтың да ішетін уы мен балы - Абай. * Абайда ашу шақырар орам көп. Кейіс шақырар бір орамы: «...қазақ та адам баласы ғой». * Кектің көзі – Махамбет. * Шын режиссура – жүрек сияқты: соққаны білінбейді. * Пьесса – құндақтаулы сәби: оның қандай азамат болып өсіп шығары режиссерге байланысты. * Ақынды прозамен тексеріп алса - теріс емес. * Стилі жоқтың жазғанын оқу - арпа талқанды құрғақ асағандай. Стильсіз жазушы, стилін таба алмаған жазушы - іріге еліктеп көлеңке калькаға барады да, сорпаның сорпасының сорпасы болады. * Қазақтай психофизикалық типтің азасын «Жігердей» кемерлейтін күй, «Қаракесектей» шыңғыртар ән жоқ. * Бабы мен бағы бұққан тұяқ та бір – ойға суарылмаған әуен мен әуез де бір: нені айту бір пара, қалай айту бір пара, кімге айту, қашан айту бір пара.  
