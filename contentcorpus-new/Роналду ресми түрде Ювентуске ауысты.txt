Әйгілі португалдық футболшы Криштиану Роналду Мадридтің "Реалынан" Туриннің "Ювентус" клубына ауысты. Бұл туралы италиялық ұжымның ресми сайты хабарлады. Бірер сағат бұрын "корольдік клуб" Роналдумен қош айтысқан болатын. 9 жыл ойнаған футболшыға алғысын білдіріп, алдағы спорттық мансабына сәттілік тілеген-ді. Португалдық сұрмерген "Ювентус" командасымен төртжылдық келісімшартқа қол қойған. Жылына 30 миллион еуро көлемінде еңбекақы алады. "Ювентус" футболшының трансферлік құнына 100 миллион еуро шығындаған. Оны корольдік клубқа 2 жыл ішінде төлейтін болады. Сондай-ақ тағы бұрынғы командасына 12 миллион еуро береді. Айта кетейік, Криштиану Роналду "Реал" футбол клубы сапында 438 ойынға қатысып, 451 гол соғып, команда тарихындағы ең үздік сұрмерген атанды. 
