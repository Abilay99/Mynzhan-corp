Жасыл алаңда теңбіл допты серік еткен футболшылар күйзеліске көп ұшырайды екен. Бұл туралы халықаралық кәсіпқой футболшылар қауымдастығының (FIFPro) зерттеу орталығы хабарлап отыр. Сауалнама негізінде жүргізілген зертету бойынша қазіргі футболшылардың 38 %-ы жиі күйзеліске ұшырайтын болып шыққан. Оған ойыншылардың команда ауыстыруы, қосалқы құрамда қалуы, сондай-ақ жарақат алуы себеп болады екен. Ал мансабын аяқтаған футболшылардың 35 %-ының жүйке жүйесі жиі сыр береді екен. Сауалнамаға қатысқан 219 ардагер ойыншының 25 %-ы алкогольді ішімдіктерді күнделікті пайдаланатынын, 11 %-ы темекі шегетінін айтқан. Ал 28 %-ы ұйқы мәселесіне бас ауыртады екен. FIFPro зерттеуіне 607 мансабын аяқтамаған футболшы қатысқан. Олардың 9 %-ы алкогольді ішімдіктерді пайдаланатынын, 4 %-ы темекі шегетінін, 25 %-ы ұйқыларының дұрыс емес екендіктерін мәлімдеген. 
