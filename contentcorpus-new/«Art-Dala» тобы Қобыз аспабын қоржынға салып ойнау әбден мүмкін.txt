  Біздің топ 2005 жылы құрылды. Ол кезде барлығымыз Құрманғазы атындағы Ұлттық консерваторияда оқыған болатынбыз. Барлығымыз мектеп қабырғасынан бері жақсы дос болып, бір үйдің баласындай болып кеттік. Алға қойған мақсатымыз бір, арманымыз ортақ болған соң, өзара ақылдаса келе, топ құруды қолға алдық. Тобымыздың атауын «Art-Dala» деп атадық. «Art» өнер, «Dala» кең-байтақ қазақ даласы деген мағына береді.  Менің ойымша, ең әуелі, тобымыздың құрылуына біздің достық қарым-қатынасымыз ықпал етті. Бар мақсатымыз эстрадаға өзге серпіліс әкелу, көптің бірі болмай, жаңа үрдісті жаңғырту болды. Қазақтың қасиетті аспабы қобыздың бар мүмкіндігін көрсетуді көздедік.   Шыны керек, алғашқыда бізге ешкім демеушілік білдірген жоқ. Тек қана жақындарымыз ғана рухани қолдау білдіріп, бізге тілектес болды.  Біз өзімізге өзіміз қолдау білдірдік. Шәкіртақымызды жинастырып, алғашқы туындыларымызды жаздырдық.    Әрине, есімізде. Алғашқы рет топ болып үлкен сахнаға консерваторияны бітіру кешінде шыққан болатынбыз. Ұлағатты ұстаздарымыздың алдында өнер көрсетіп, ресми түрде тобымыздың тұсауын кестік.   Иә, қобыз аспабын қоржынға салып, композицияларды тұрып орындауды өзіміз ойлап таптық. Жоғарыда айтқанымыздай, біз көптің бірі болмауды көздедік. Өзіміздің тобымыздың өзгелерден ерекше екендігін көрсеткіміз келді. Алғашқылардың бірі болып, біз қобыз аспабында тұрып ойнау әбден мүмкін екенін дәлелдей алдық.  Аспапта тұрып ойнау, әрине, көзі үйренбеген жанға жат. Тіпті, ұстаздарымыз да, музыка зерттеушілері де біздің идеямызға оң көзбен қараған жоқ. Сол кезде қобызда тұрып ойнау мүмкін емес деген бұрыс пікірлер өршіп тұрды. Ең алғаш рет қобызды қоржынға салып, сахнаға шыққан кезде жүрексіндік. Көрермен қауым қалай қабылдайды екен деп уайымдадық. Уақыт өте келе, біз өзіміздің ойымызды жүзеге асырып, алғашқы болып, тұрып ойнаудың мүмкін екендігін дәлелдей алдық. Қазір бізден кейін пайда болған қобызшылардан құралған топтардың барлығы дерлік аспапты қоржынға салып, туындыларды тұрып ойнап жүр.   Барлығымыз дарынды балаларға арналған музыка мектебінде қобыз класы бойынша білім алдық. Құрманғазы атындағы Ұлттық консерваторияның түлектеріміз. Әрқайсысымыз бірнеше музыкалық аспаптарда ойнаймыз. Туындыларымызды жаздырған кезде, керек болған жағдайда, басқа ұлттық аспаптарда ойнап, әуендерімізді әрлейміз. Бірақ та, негізгі аспабымыз – қобыз. Дариға мен Ардақ қылқобызда ойнаса, Анар екеуміз прима қобызда ойнаймыз. Қазіргі таңда, Анар құрбымыз жар атанып, бесік тербетіп отыр. Бірақ та, ол көп ұзамай қатарымызға қосылады.   Біз белгілі әнші, продюсер Нұрлан Албан ағамызбен жұмыс істейміз. Нұрлан ағаны өнердегі өкіл әкеміз деп білеміз.  Нұрлан ағамен жұмыс істеу бақытының бізге бұйырғаны тағдырдың үлкен сыйы деуге болатын шығар. Ол кісі бізге продюсер ғана емес, жол сілтеуші, бағыт-бағдар көрсететін арқа сүйер ағамыз.   Репертуарымызда қазақ халқының күйлері мен халық композиторларының шығармалары бар. Қобыз аспабының жан-жақты мүмкіншілігін көрсету мақсатында репертуарымызға танымал шетел композицияларын қостық.  Екі бейнебаянымыз бар. Алғашқы бейнебаянымызды 2006 жылы «Бозайғыр» күйіне түсірген болатынбыз. Екінші бейнебаянымызды 2011 жылдың жаз мезгілінде «Виктория» туындысына түсірдік.  Еділ Құсайынов, Алтынбек Қоразбаев, Виктор Хомяков, Оралхан Сәдуақасов, Сымбат Рақышев, Айжан Нұрмағамбетова, Мұрагер Сауранбаев сынды белгілі өнер майталмандарымен тығыз шығармышылық байланыстамыз. Сондай-ақ, қобыз аспабында ұлттық және шетел туындыларын ойнаумен қатар,  біз ән айтамыз.   Қобыз аспабында ойнап, ән айту аса қиын емес. Кәсіби әнші болмасақ та, біз ән салуды қолға алдық. Бастамамыз жаман емес, тыңдармандар жақсы қабылдайды.    Иә, 2011 жыл табысты болды. Екінші бейнебаянымызды түсірдік. Жаңа туындылар жаздырып, репертуарымызды кеңейттік. Еліміздің тәуелсіздігінің 20 жылдық мерейтойы қарсаңында біз «Жастар» сыйлығымен марапатталдық. Еңбегіміз ескеріліп, шығармашылығымыз жоғары бағаланды. Көптеген үміткерлердің арасынан топ жарып, осы жүлдеге қол жеткіздік. Біздің топ үшін бұл үлкен жетістік.  Өткен жылы тәуелсіздік мерейтойының құрметіне ұйымдастырылған халықаралық деңгейдегі іс-шараларға қатысуға арнайы ресми шақыртулар алдық. Сондай-ақ, Түркия, Малайзия, Корея, Франция, Қытай, Сингапур, Гонконг сахналарында өнер көрсеттік.  Қарағанды қаласында «Алтын батыр» степ-би тобымен бірлесе отырып, үлкен концерт бердік. Аталмыш концерт өз жалғасын желтоқсан айында Астана қаласындағы Конгресс-холл сахнасында тапты. Болашақта бұл концертті Алматы қаласында өткізсек деген ниетіміз бар.   Биыл жеке күйтабағымызды шығаруды жоспарлап отырмыз. Құдайға шүкір, репертуарымызда бір күйтабақтың ішіне енетін дүние бар. Бірақ, олармен ғана шектелмей, біз әрқашанда ізденісте жүріп, жаңа туындыларды жазу үстіндеміз.  Иә, «Үшқоңыр» әні біз үшін ең қымбат туындыларымыздың бірі. Бұл әнді өткен жылы тәуелсіздік мерейтойына орай тобымыздың атынан үлкен тарту болсын деген ниетпен арнайы жазған болатынбыз. Ұлы мереке қарсаңында да күллі қазақ жұртын «Үшқоңыр» әнімен құттықтауды жөн санадық.   Әрдайым аспанымыз ашық, еліміз аман, күніміз жарқын, жеріміз тыныш болсын!  Көктем мерекесі баршамызға ырыс-береке, бақыт пен байлық, шаттық пен қуаныш сыйласын!  Келер жыл бақытты сәттер мен игі өзгерістерге толы болсын!   
