 Сіздің жаныңызға жақын сүйіктіңіз бар делік. Қарым-қатынастарыңыз жақсы, алайда той туралы әлі сөз қозғаған емессіздер. Осындай өтпелі кезеңде істеуге тыйым салынған заттар бар. Солардан аулақ болыңыздар.  Қарым-қатынасты құртудың бірден-бір амалы - қарыз беру немесе алу. Әрине жігітіңіз ақшаны мейлінше тез қайтаруға тырысады, алайда оған мүмкіндігі бола алмай қалуы мүмкін. Араңызда түсініспеушілік орнап, ақша қайтарылмағанша жайсыздық сезінесіздер.   Қандай да бір ортақ қажеттіліктермен несие алып не депозит аштыңыз делік. Қарым-қатынастарыңыз қандай берік болса да, ол тұрақтылыққа кепіл бермейді. Уақыт өте сезімдеріңіз суып, айырылыса қалсаңыз, ақшаны кім төлеп, кім алады? Өте ыңғайсыз жағдайды қаламасаңыз, бұндайдан аулақ болыңыз.  Жалпы неке тақырыбын қозғай беріп, қандай да бір қыспалықтар жасамаңыз. "Не үйлен, не айырылысамыз!", "Бұндай тақырыпты сақина сыйлағаннан кейін қозғаймыз" деген сөздерден абай болыңыз.   Әрине бұл өте романтикалық, еш жамандығы жоқ іс болып көрінеді. Алайда қарым-қатынастарыңыз тойға дейін жетпей қалса, "Арамызда бәрі сондай жақсы еді, тіпті болашақ балаларымыздың есімдерін ойластырып жүрген едік..." деп күрсініп қаласыз.  Өмірлік тәжірибесі мол адамдар "Жігіттің қиындықтарын шешуге бір кіріссең, өмір бойы шыға алмайсың" деп айтады. Жігітіңізді "жаман үйретпей" өз істерімен өзінің айналысуына мүмкіндік беріңіз.  "Дала суық, бас киім ки", "Түнге дейін интернетте отырма!" деген жігіттің сөздері өте қамқоршыл, құлаққа жайлы естіледі. Ал "Құрбыларыңмен араласпа!", "Осы мағынасыз әндерді тыңдама!", "Жұмысыңды ауыстыр!" сынды кеңестер сіздің жеке өміріңізге нағыз қол сұғушылық. Бір рет өзіңізді өзгертуге жол берсеңіз, өз "меніңізді" жоғалттым дей беріңіз.  Көптен күткен демалыстарыңызда ұйқыны қандырып, асықпай үйдің дәмді тағамын ішіп, жігітпен романтикалық кездесуге барып-келуді жоспарлап қойып, оның орнына жігіттің сұрауымен соның достарымен шулы кеште отырсаңыз, ойланыңыз. Өз қызығушылықтарыңызды одан кем қойсаңыз, өмірден қалайша рахат алып, бақытты боласыз?  Оның отбасымен танысып, анасын "ана" деп, үйінде кешкі ас пісіріп жүрсіз бе? Сол үйдің болашақ келіні болсаңыз да, бұндайға бармаған жөн. Қандай да бір себептермен айырылысып қалсаңыз, көңіліңіз қандай болмақ? Өмір - қызық, ертеңі белгісіз, сиқырлар мен тосын сыйларға бай, мың бұралған жол. Әрине осы жігіт сіздің жан жолдасыңыз, өмірлік жарыңыз болуы әбден мүмкін. Алайда кейбір істерге тойдан кейін де уақыт бар...  Дайындаған: Сания Аринова  
