 "Қыстың қамын жаз ойла" демекші, банкі жабудың науқаны басталып та кетті. Себебі, үй жағдайында жасалатын салат пен тосаптың дүкен салаттарымен салыстырғанда дәмді, сапасы өте жоғары болады. Алайда мұндай өнімдерді ұзақ сақтау үшін олардың қақпағын дұрыс таңдап және жабу жолдарын білу керек. Ал қазіргі таңда банкі жабатын қақпақтар қатары металдан, полиэтиленнен немесе бұрап жаба салатын темір материалдардан жасалған. Сондықтан да банкімен жабылатын өнім осы қақпақ түрлерімен сай келуі қажет. Ендеше назарларыңызға банкі жапқанда қажет болатын төмендегідей ережелерді ұсынамыз. 1. Арнайы құралмен жабылатын қақпақты қайнап тұрған суға салып 3-4 минут қайнатады. Сосын банкі бетіне қойып, бұрап жабады. Ал жабылған банкілерді әбден суығанша қақпағын төмен қаратып төңкеріп қояды. 2. Полиэтилен материалдан жасалған қақпақты қайнап жатқан суға салып 5 минут қайнатады. Содан соң ыстық күйінде банкіге кигізеді. Суыған соң ыдысты төңкеріп көру керек. Егер қақпақ дұрыс киілсе қақпақ ортасы кішкене ішке түсіңкіреп тұрады. 3. Өзін бұрап жаба салатын қақпақ полиэтилен қақпақ секілді қайнатылып жабылады. Ал мұндай қақпақпен жабылатын банкі бұрандалы болу керек. Ал осы қақпақ түрлерімен жабылған банкілерді ашқанда тық еткен дыбыс шығу керек. 4. Банкі қақпақтарын суға емес микротолқынды пешке салып ысытса да болады. Ол үшін қақпақты жоғарғы ыстығына 2 минутқа ғана қояды. 5. Банкілерді қайнап жатқан ыстық суға қойып 2-3 минуттан булап залалсыздандырады. 6. Жұмыс тез біту үшін көлемі үлкен манты пісіретін (мантаварка) кастрөлге суды толтыра құйып қайнатады. Сосын бір табағына сыйғанынша банкілерді қатарластыра орналастырып, қайнап жатқан су үстіне 5-6 минутқа қояды. 7. Салат өнімдерін жапқанда қақпақ қана емес банкінің те таза жуылып, дұрыс залалсызданғанын және аузы бүтін болғанын қадағалау қажет. Себебі кішкене болсын ауыз бөлігінде сынығы бар банкіге жабылған өнімдер ашып, жарамсыз болып қалады. 8. Полиэтилен немесе бұрап жабатын қақпақтар және ауыз бөлігі сынған банкілерге салаттан гөрі тәтті тосаптарды жапса болады. 9. Тосапты банкіге құйып жабар алдын прагментті қағазды араққа малып бетіне қойып, сосын қақпағын жапса ұзақ уақыт сақталады. 10. Жабылған тосаптардың 1 жылдан артық сақтау үшін салқын әрі құрғақ жерде ұстайды. 11. Егер жапқан тосап бірнеше күннен соң атылып кетсе, беткі бөлігін алып тастап, әрбір литріне 1 стақан қант салып қайнатып, бетіне шыққан көпіршігін қайта-қайта алып, көпіршігі таусылғанша қайнатып, қайта құйып жабуға болады. 12. Нәрсуға (компот) алдымен әр 1 литр суына 20 гр қант салып шәрбат (сироп) дайындалады. Дәмі әдемі болу үшін шәрбатын 1-2 күн бұрын дайындап тоңазытқышқа салып қою қажет. 13. Қышқыл жемістерден жасалған нәрсу дәмі әдемі, иісі керемет болу үшін 2-3 ас қасық ақ шарап құйып жабады. 14. Тосап түсі әдемі, сақталу мерзімі ұзақ болу үшін сырлы ыдыста қайнатады. 15. Кез келген салат бетіне тазаланған өсімдік майын 1 ас қасықтан құйып жапса, дәмі керемет, сақталу мерзімі ұзақ болады. 
