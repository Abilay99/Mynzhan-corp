 Ата-ана балаға мектеп таңдап, оны тіркеген соң оған қажетті заттар алуға кіріседі. Бірінші сынып оқушысына қажетті заттар тізімін ұсынамыз.  Баланы мектепке қабылдағанын білген кезде ата-ананың бірінші ойына келетіні – мектеп формасын сатып алу. Мектеп формасын таңдарда 3 нәрсеге мән беру қажет:  Мектептердің көпшілігінде өз формасы бар. Әр мектеп формасының өзіне тән пішіні немесе түсі болуы мүмкін. Өндірушілер мектеп формасының жасыл, қызыл, торлы, жолақты түрлерін ұсынуда. Сондықтан мектеп формасын сатып алмас бұрын сынып жетекшісінен мектепте қандай форма кию ұсынылатынын біліңіз.  Қыздарға арналған мектеп формасы әдетте пиджак, ақ жейде және белдемшеден тұрады. Бірақ қосымша арнайы сарафан және жилет алуға болады. Ал ұлдардың мектеп формасы пиджак, шалбар, ақ жейде және кейде жилеттен тұрады. Егер сіз таңдаған мектепте бұл қосымша киімдерді кию қатаң сақталмаса, баланы артық киіммен қинамаңыз. Оның орнына жылдам әрі оңай киіліп-шешілетін киімдер таңдаңыз. Сонымен қатар, ұлдар шалбарының беліне мән беріңіз: ол резеңкелі болғаны жөн. Бірінші сынып оқушысына белбеу арқылы тағылатын шалбар ыңғайсыз болады.  Өндірушілер мектеп формасына табиғи маталар қолдануға тырысады, бірақ сонда да матаның құрамын мұқият тексеруді ұмытпаңыз. Мектреп формасын міндетті түрде баламен бірге жүріп алыңыз. Ол баланың өзіне ұнауы тиіс және оған ыңғайлы болуы қажет.  Бірінші сынып оқушысының аяқ киімі табиғи, ыңғайлы, оңай киіліп-шешілетін және баусыз болғаны дұрыс.  Бірінші сынып оқушысына сапалы әрі дұрыс рюкзак таңдау маңызды. 6-7 жасар баланың сүйек және бұлшық ет жүйесі әлі де толық қалыптаспағандықтан иыққа жүктеме дұрыс түспесе, сколиоз пайда болуы әбден мүмкін. Рюкзак сапалы, сыртқы өлшемі шағын, алайда іші кең болуы керек.   Әрине, бірден баламен бірге дүкенге барып, түрлі түсті әрі әдемі қаламдар мен дәптерлерді көптеп алғыңыз келеді. Бірақ олар бекерге алынған болуы мүмкін. Алдымен сынып жетекшісінен не қажет екенін және қандай ереже барын біліп алыңыз. Себебі кей мектептерде ата-аналар комитеті ақша жинап, оқушыларға бірдей кеңсе тауарларын алады.  - сыйымды қаламсауыт; - 12-беттік 10 жолақ дәптер; - 12-беттік 10 тор дәптер; - дәптерге арналған қаптама; - кітапқа арналған қаптама; - көк қалам; - түрлі түсті қарындаш; - қайшы; - өшіргіш; - пластилин; - түрлі түсті қағаз; - қарындаш-желім; - гуашь бояулары; - қылқалам; - сурет салуға арналған альбом; - күнделік (кей мектептер электронды күнделікке көшті).  Егер мектепте жалпыға ортақ талап болмаса, әдетте спорттық форма ретінде мына киімдерді алады: - спорттық костюм; - бірнеше футболка; - кроссовка; - арнайы қап-сөмке.  Құрметті ата-аналар, кішкентай мектеп оқушысына жұмыс орнын дайындауды ұмытпаңыздар: сабақ оқитын үстел мен орындық және мектеп заттарын салатын тартпалар болуы керек. Баланың сабақ оқитын үстелін жарық дұрыс түсетін жерге қою керек. Бірінші сынып оқушысы әлі де ойнағысы келетін бала екенін ұмытпаңыз. Сондықтан оның жұмыс орнын креативті етіп безендіріңіз. Бұл орын балаға ұнауы тиіс. 
