Журналистерге арналған "Үркер-2019" ұлттық сыйлығына өтінім қабылдау 20 маусымда аяқталады. Өтінімдер 2019 жылдың 25 мамыры мен 20 маусымы аралығында www.urker-awards.kz  ресми сайтында орналастырылған үлгіге сәйкес қабылданатынын жазған едік. Ұлттық сыйлық баспа, радио, интернет-журналистика саласындағы үздік жетістіктері үшін беріледі. Аталған сыйлық өңірлердегі мультимедиалық журналистиканы дамытуға ықпал ету, журналистика мәртебесін көтеру, кәсіби стандарттар мен критерийлерді бекіту, қоғамның  азаматтық белсенділігін арттыруға бағытталған. Сыйлықтың құрылтайшысы және ұйымдастырушысы - ҚР Ақпарат және қоғамдық даму министрлігі. Биыл өтініштер жылдың үздік фотографиясы, жылдың үздік репортажы, жылдың үздік аналитикалық материалы, жылдың үздік журналистік зерттеуі, жылдың үздік сұхбаты, Қазақстан туралы жылдың үздік танымдық материалы, жылдың үздік радиостанциясы, жылдың үздік ақпараттық порталы, жылдың үздік газеті, жылдың үздік журналы, жылдың үздік new media-сы (telegram-канал, әлеуметтік желілердегі үздік ақпараттық паблик) номинациялары бойынша қабылданады. Үздіктерді арнайы құрылған комиссия айқындайды. Оның құрамына медиа саласының дамуына елеулі үлес қосқан танымал менеджерлер, журналистер, қоғам қайраткерлері енеді. Жеңімпаздарға 1 млн теңге және сыйлықтың арнайы естелік мүсіншесі табысталады.  Еске сала кетсек, баспа, радио және интернет-журналистика саласындағы "Үркер" ұлттық сыйлығы 2017 жылдан бері тағайындалып келеді. Сол тұста Дәурен Абаев "осы сыйлықтың арқасында журналистердің біліктілік деңгейі жоғарылайтынын" атап өткен еді. 2017 жылы Massaget.kz порталы "Қазнеттегі медиасерпіліс" номинациясы бойынша жеңімпаз атанған болатын. 
