Сәуір  айының 1-2 жұлдызы аралығында Алматыдағы "Достық" спорт кешенінде 2000-2002 жылы туылған жасөспірімдер арасында грек-рим күресінен балуан, республикалық күрес федерациясының вице-президенті,  қоғам қайраткері Дәулет Болатұлы Тұрлыхановтың жүлделеріне арналған грек-рим күресінен дәстүрлі XVIII турнирінің жалауы желбірейді. Бұл турнирге спортшылар Қазақстанның барлық аймақтарынан, сондай-ақ, Алматы мен Астана қалаларынан қатысады. Атап айтқанда, Дәулет Тұрлыхановтың, Жақсылық Үшкемпіровтың, Болат Тұрлыхановтың, Хаис Аққалиевтың спорт мектептері мен «Жас Кыран» мемлекеттік мекемесі, Қазалы ауданының БЖСМ, «Даулет-Жаркент» ПСК (Алматы облысы) және өзге спорт ұйымдары өзара мықтыны анықтайды.Республикалық турнирде жас балуандар он салмақ дәрежесінде белдеседі:- Сәуірдің 1-і күні 09:00-ден – алғашқы кездесулер: 42, 50, 58, 69, 85 кг;- Сәуірдің 2-і күні 09:00-ден – алғашқы кездесулер: 46, 54, 63, 76, 100 кг;Турнир қатысушыларының салмақ өлшеу рәсімі 31 наурыз күні сағат 18:00 – де (42, 50, 58, 69, 85 кг) және 1 сәуір күні сағат 14:00-де (46, 54, 63, 76, 100 кг) өтеді. Сәуірдің  1-і күні сағат 16:00-де жарыстың салтанатты ашылу рәсімі өтеді. Спорттық шараға республикалық күрес федерациясының вице-президенті Дәулет Тұрлыханов, екі дүркін әлем чемпионы, үш дүркін Еуропа жеңімпазы, Олимпиада чемпионы беларус Камандар Маджидов, Алматы қаласы дене шынықтыру және спорт басқармасының басшысы Әбіл Дөңбаев, Олимпиада және әлем чемпионы, Қазақ КСР еңбек сіңірген жаттықтырушысы Жақсылық Үшкемпіров сынды қонақтар қатысады. Жарыс UWW ережелері бойынша өтеді. Жеңімпаздар мен жүлдегерлерге медаль мен диплом, сондай-ақ бағалы сыйлықтар табысталады. Алматы қаласының дене шынықтыру және спорт басқармасының қолдауымен жыл сайын өткізілетін дәстүрлі турнирдің басты мақсаты - салауатты өмір салтын насихаттау, Азия чемпионаты мен Әлем чемпионатына қатысу үшін Қазақстанның жастар құрамасына іріктеу, грек-рим күресін елге таныту. 
