Қазақ халқында «құда – мыңжылдық» дейтін дәстүрлі сөз бар. Бұл сөздің астары сонау халықтың қалыптасу кезінен келеді. Қай елді, қай ұлтты алмайық, ержеткен баласы мен есейген қызын, бірін ұяға, бірін қияға қондырады. Бұл – үйлену дәстүрі. Соның ішінде, үй болып отырған жас отбасының ата-аналары бір-біріне төс қағысып құда-құдағи атанады. Құда-құдағи туралы қазақта айтылған аталы сөздер де жетерлік. Ендеше солардың бір легіне кезек берейік. *** Құданы Құдай қосады.  *** Құда болғанша, құлы мен биін сұрас, Құда болған соң, құл да болса сыйлас.  *** Жабыны жауға мінбе жалы бар деп, Жаманмен құда болма малы бар деп.  *** Бай мен бай құда болса, Ортасында жорға жүреді. Жарлы мен жарлы құда болса, Ортасында дорба жүреді. Бай мен кедей құда болса, Өзара зорға-зорға жүреді.  *** Біреу болса – құда, екеу болса – ұя. ***  Құданың тайын алғың келсе, Құлынды биесін сұра.  *** Құдағи құрдасыңдай болсын, Құдаң шын досыңдай болсын.  *** Ағайынның қызығы – алыс-беріс, Құдалықтың қызығы – барыс-келіс.  *** Алыс жермен құда болсаң, Түйе-түйе ас келер; Жақын жермен құда болсаң, Түйе-түйе сөз келер.  *** Құдасымен Құдай ұрған ұрысады.  *** Құда болғанша хал-жайын сұрас, Құда болған соң, қолда барымен сыйлас.  *** Құда – мың жылдық, Күйеу – жүз жылдық.  *** Құда – Құдайдың аты.  *** Құда болдым дедің бе, Құйрық-бауыр жедің бе?  *** Аты, тоны бар кісі Жиын, тойға барысар; Ұлы, қызы бар кісі, Құдалыққа барысар. ***  Қараның таққа мінгені – Біріне бірінің құда түскені.  *** Бай мен бай құда болса, достасады, Бай мен кедей құда болса, қастасады. 
