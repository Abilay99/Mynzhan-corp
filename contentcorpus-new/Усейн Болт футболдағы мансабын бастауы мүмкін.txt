Лондондағы әлем чемпионатынан кейін спорттық мансабын аяқтаған әйгілі ямайкалық желаяқ Усейн Болт алдағы уақытта футбол әлемінің жұлдызына айналуы мүмкін. Қазіргі таңда оған Англия чемпион-лигасында (чемпионшип) ойнайтын "Бертон Альбион" командасы қызығушылық танытуда. Клуб президенті Бен Робинсон Усейн Болтты өз командасынан көргісі келеді. Спортшыға ұсыныс тастауға да дайын. - Бас жаттықтырушы қарсы болмаса, біз спортшыға ұсыныс жасауға қарсы емеспіз. Командада тәжірибеден өтеді. Ол – өте жылдам. Талай әлем рекордын жаңартты. Ол біздің командаға келсе, ғажап болар еді, - деді клуб президенті. Усейн Болттың агенті Рикки Симмс та спортшының футболға деген құштарлығын жасырып қалған жоқ. - 30 жастағы желаяқ Бундеслига болмаса, ағылшын премьер-лигасында ойнайды деп айту қиын. Дегенмен 6-9 ай дайындалса, бірінші, болмаса екінші лигада ойнауына шама-шарқы жетеді. Қай командада ойнайтыны әзірге құпия болып қалғаны жақсы, - деді. Ямайкалық спортшы сегіз дүркін Олимпиада чемпионы ғана емес, он бір дүркін әлем чемпионы атанған желаяқ. Сегіз рет әлем рекордын жаңартқан. 100 және 200 метрге жүгіруде ең жылдам спортшылардың бірі.  
