Мемлекет басшысы Нұрсұлтан Назарбаев қазақстандықтарды Құрбан айт мейрамымен құттықтады, - деп хабарлайды Massaget.kz тілшісі Ақордаға сілтеме жасап. "Құрметті отандастар!   Баршаңызды қастерлі Құрбан айт мейрамымен шын жүректен құттықтаймын!  Құрбан айт - исламды жақсылықтың, жасампаздық пен үйлесімдіктің діні екенін паш етіп, күллі мұсылман қауымын бейбітшілік пен татулыққа, өзара түсіністікке шақыратын қасиетті мейрам.  Сондай-ақ, ол - діни мереке ғана емес, барша адамзатты бір-біріне көмек қолын созуға үндеп, бауырмалдыққа баулитын үлкен рухани құндылық.  Бұл күндері адамдар жақындарына ақ тілектерін арнап, игі істер жасауға ұмтылады.  Құрбан айт алуан түрлі конфессиялар мен этнос өкілдері тұратын Қазақстанда азаматтардың бойына ізгілік нәрін сеуіп, олардың ұстанатын діні мен ұлтына қарамастан, бір-бірін қадірлей білуге зор ықпал етеді. Сондай-ақ, рухани тұтастығымызды нығайтып, бірлігімізді бекіте түседі.  Осынау жарқын мейрамда әрбір шаңыраққа бақыт, бейбіт өмір мен береке-бірлік тілеймін!  Қасиетті мейрамда шалған құрбандықтарыңыз бен ізгі ниеттеріңіз сауаптан жазылсын! Айт қабыл болсын!", - делінген Президент құттықтауында.  
