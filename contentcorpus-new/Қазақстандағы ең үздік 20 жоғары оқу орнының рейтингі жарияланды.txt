Аккредиттеу және рейтингтің тәуелсіз агенттігі (АРТА) Қазақстанның үздік жоғары оқу орындарын анықтады. Рейтингте Әл-Фараби атындағы Қазақ ұлттық университеті көш бастап тұр. ҚР премьер-министрлігінің ресми сайты хабарлағандай, АРТА ұлттық рейтингіне енуге республиканың 75 ЖОО өтініш берген. 17 білім беру ұйымы өтінішті дұрыс толтырмағаны үшін рейтингке енбеген. Қалған 58-і рейтинг тізімінен табылды. Оның ішінде 6 ұлттық, 21 мемлекеттік, 7 акционерлік және 24 жеке меншік білім беру ұйымдары бар. Елбасы Нұрсұлтан Әбішұлы Назарбаев биылғы "Төртінші өнеркәсіптік революция жағдайындағы дамудың жаңа мүмкіндіктері" атты Жолдауында жоғары оқу орындарының сапасы, білім беру мен дамуына баса мән берді. - Жоғары білім беру ісінде жасанды интеллектпен және «үлкен деректермен» жұмыс істеу үшін ақпараттық технологиялар бойынша білім алған түлектер санын көбейту керек. Жоғары оқу орындары шетелдердің жетекші университеттерімен, ғылыми орталықтарымен, ірі кәсіпорындарымен және трансұлттық корпорацияларымен бірлескен жобаларды белсенді түрде жүзеге асыруы қажет. Жоғары оқу орындарына білім беру бағдарламаларын жасауға көбірек құқық беріп, олардың академиялық еркіндігін заңнамалық тұрғыдан бекіту керек. Оқытушылардың қайта даярлықтан өтуіне күш салып, жоғары оқу орындарына шетелдік менеджерлерді тартып, әлемдік университеттердің кампустарын ашу қажет, - деген болатын. Жоғары оқу орындары арасындағы бәсекедегі артықшылықтарының бірі - білім беру қызметтерінің ұлттық және халықаралық нарықтардағы беделі. Бүгінгі таңда рейтингтер әлемдік білім беру нарығының негізгі барометрлерінің және әлеуметтік артықшылықтарды қалыптастыру құралдарының біріне айналды.  Аккредиттеу және рейтингтің тәуелсіз агенттігінің ұлттық рейтингі қазақстандық жоғары оқу орындарына өздерінің ұстанымдарын айқындауға, білім беру қызметтерінің бәсекеге қабілеттілік деңгейін бағалауға, ЖОО-ның жоғары сапалы жұмысына жәрдемдесуге және ең бастысы — білім алушыларды көптеп тартуға және жұмыс берушілер үшін тартымдылықты кеңейтуге мүмкіндік береді. Жоғары оқу орындарының рейтингісін анықтау білім беру жүйесінің ажырамас құралы болып табылады және республика жұртшылығы арасында үлкен қызығушылық тудырады. 2014 жылдан бастап Аккредиттеу және рейтингтің тәуелсіз агенттігі жүргізетін қазақстандық ЖОО-лар рейтингісі төмендегі талаптар бойынша сараланады: • талантты студенттер, оқытушылар және зерттеушілерді тарту; • студенттер мен профессор-оқытушылар құрамының академиялық мобильділігі; • түлектерді дайындау және жұмысқа орналастыру сапасы; • ЖОО мен жұмыс берушілер арасындағы өзара іс-қимылдың жоғары деңгейі; • оқытушылардың, докторанттар мен магистранттардың ғылыми жарияланымдарының бәсекеге қабілеттілігі; Биылғы рейтингте алғашқы үштікті мамандарды даярлаудың білім беру бағдарламаларының әрбір бағыты бойынша максималды көрсеткіштерге қол жеткізген жоғары оқу орындары бастап тұр. Бірінші орынға Әл-Фараби атындағы Қазақ ұлттық университеті, екінші орынға Л.Н. Гумилев атындағы Еуразия ұлттық университеті орналасқан. Үздік үштікті М. Әуезов атындағы Оңтүстік Қазақстан мемлекеттік университеті түйіндеп тұр.  
