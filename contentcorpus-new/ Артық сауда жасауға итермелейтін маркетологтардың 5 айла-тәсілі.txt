 Маркетологтар адамдарды көбірек сауда жасауға итермелейтін лайфхактарды жиі қолданады. Сондықтан адамдар дүкенге барып, тек өздеріне қажеттіні алып қана қоймай, оған қоса тағы бірнеше зат сатып алып келеді. Киім сататын дүкендер маркетингтің қандай әдістерін қолданады?  Қыздар жаңа киім киіп, айнаға қайта-қайта қарағанды ұнатады. Оны маркетологтар біледі және әйелдердің бұл әлсіздігін жақсы қолданады. Сондықтан олар дүкеннің ішін адамды визуалды түрде арықтатып және ұзартып көрсететін айналармен толтырып қояды. Айнадан өзінің «сымбатты» кескінін көрген әйел ол киім оған аса қажет болмаса да немесе үйде соған ұқсас киімдері бар болса да оны сатып алады.    Адамдар дүкендегі «2999 теңгеге үш футболка алыңыз!» деген жазуды көріп, бірден дүрлігіп, өз өлшемін іздей бастайды. Олар футболкалардың бір-бірінен айырмашылығы жоқ және сапасы жақсы емес екеніне мән бермейді. Оның үстіне мұндай жеңілдікте тұрған киімдерде, әдетте, шығып тұрған жіптер мен тесіктер болады. Ең қызығы, егер дүкенді жақсылап аралап шықсаңыз, шамамен 1000 теңгеге бір футболка табуға болатынын байқайсыз. Яғни, сіз бұл жеңілдік арқылы ақша үнемдемейсіз, керісінше, артық киім аласыз. Мұндай әдістерді көбіне колготки, футболка, шұлық немесе ішкі киім секілді ұсақ киімдерге қолданады.    Мінсіз манекен Витринада киімдер стильді, әдемі, үйлесімді көрінетінін және олар манекенге күшті жарасатынын байқаған боларсыз. Бірақ көпшілік манекендегі киімдерді толықтай алмайды, тек ұнаған бір жейде немесе белдемшені сатып алады. Ал үйге келгенде оны басқа киімдермен үйлестіре алмайды немесе ол артық киім болып шығады. Сондай-ақ ол киім сізге манекендегідей әдемі көрінбеуі мүмкін. Себебі манекенге ең кішкентай өлшемдегі киімді кигізеді, тіпті, кейде артын қыстырғышпен қыстыру арқылы кемшіліктерін түзеп қояды.    Ретсіздік Бұл әдіс сатып алушының түпкі санасына әсер етеді. Егер әдемі етіп ілініп тұрған киімдердің қасына киімдер ретсіз жатқан үстелше тұрса, адамдардың көбі үстелшенің үстін қарайды. Себебі олар мұндағы киімдерді көп адам киіп қарағандықтан қажеттінің және қызықтың бәрі осында деп ойлайды. Бірақ сатушылар сатылымды жоғарылату үшін әдейі ретсіздік жасайды.   Алқызылға салық Әйелдер үнемі ақша жұмсауға дайын тұрады. Статистика бойынша, қыздарға арналған тауарлар 37%-ға қымбат келеді. Ол қыздарға арналған тауарлардың сапасы немесе құрамы жақсырақ деген сөз емес. Олар аяқ астынан сауда жасауға бейім келеді. Тіпті, «алқызылға салық» деген түсінік те бар. Ол бағаның гендерлік айырмашылығын және әйелдер заттарының алқызыл реңкпен байланысын көрсетеді.    
