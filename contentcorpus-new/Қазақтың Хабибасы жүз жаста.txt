М.Әуезов атындағы Қазақ мемлекеттік академиялық драма театрында жезтаңдай әнші Жүсіпбек Елебековтің адал жары, Қазақстанның еңбек сіңірген әртісі, Мәдениет саласының үздігі Хабиба Елебекованың 100 жылдық ғасыр тойы өтті, — деп жазылған «Айқын» республикалық газетінің сайтында. Салтанатты кеш Қазақстанның еңбек сіңірген мәдениет қайраткері Болат Әбділманов мерейтой иесінің құрметіне жаз­ған арнау өлең оқуымен ашылды. Одан кейін сахна саңлағы туралы дайындалған бейнесюжет тама­шаланып, Хабиба Қарақ­бай­қызы­ның шығар­машылық жолы туралы мәлімет берілді. 1916 жылы Қарағанды облысы Қарқаралы ауданы Томар ауылында қарапайым отбасында дүниеге кел­ген актриса әке ықпалымен орыс­ша сауат ашып, 1934 жылы Қалибек Қуанышбаев пен Жүсіпбек Елебе­ковтің көрегендігімен Қарқаралы округінің халық театрына қабыл­да­нады. 1935 жылы М.Әуезов атын­дағы қазақ драма театрына шақы­рылып, Ж.Шаниннің «Арқалық батырында» − Қаракөз, М.Әуезов­тің «Қарақыпшақ Қобыланды», «Қаракөз», «Абай», «Шекара» пье­са­ларында − Күнікей, Текті, Мөр­жан, Қаныкей, Ажар, Б.Майлиннің «Майданында» − Мамық, А.Сү­лей­меновтің «Жетінші палата­сын­да» - кемпір, А.Тасымбековтің «Ке­бе­нек киген аруларында» − тұтқын әйел, Қ.Аманжоловтың «Досым­ның үйленуінде» − Айға­ным, Ғ.Мү­сіре­повтің «Қозы Көр­пеш-Баян сұ­лу­ын­да» − Мақпал, Иран-Ғайыптың «Естайдың Қорланын­да» − Айнаш тәрізді жүзден аса әйел-ана образ­дарын өмірге әкелді. Соның ішінде М.Әуезовтің «Абай» драмасындағы Қаныкей бейнесін сексенге келген­ше ойнап, 55 жыл сахнадан түсір­меді. Сонымен қатар, Гогольдің «Ревизорындағы» Пошлепкина тәрізді жағымсыз кейіпкер рөлін 37 жыл бойы көрерменге ұсынып, 95 жасында сахнамен қоштасты.  Театр және кино өнері шеберін мерейтойымен құттықтаған Елбасы­ның сәлемін Мәдениет және спорт министрі Арыстанбек Мұхамедиұлы жеткізді. Президент хатында:  − деп қуанышқа ортақтастығын білдір­ген. Мұндай ақжарма тілекті Пре­мьер-министр Кәрім Мәсімов пен Премьер-министрдің орынба­сары Дариға Назарбаева да жолдапты. Сонымен қатар, Қарағанды облысының әкімі Нұрмұхамбет Әбдібеков пен Қарқаралы өңірінің ыстық сәлемін аудан әкімінің орынбасары Сайлау Әлиұлы жеткізді. Қазақстанның халық артисі Асанәлі Әшімов «Біздің театрымыздың тарихында жүзге келген ешкім жоқ. Сондық­тан бүгін театрда нағыз қуаныш, үлкен той» дей келе, төрде отырған актрисаның қасына көрермендер ортасында отырған Қазақстанның халық артисі, 98 жастағы Айша Абдуллинаны шақырды. Хабиба замандасының өкшесін басып келе жатқан Айша апа Күләштің репер­туарынан «Гәкку» әнін шырқап, әріптесіне амандық тіледі. Кеш иесін құттықтай келген Қазақ­стан­ның халық әртісі, Мемлекеттік сый­лықтың иегері Мақпал Жү­нісова, Қазақстанның еңбек сіңірген артисі Рамазан Стамғазиев, Қазақстанның еңбек сіңірген қайраткері Алтынай Жорабаева әннен шашу шашып, жиналған­дардың көңілін көтерді. Мағ­жан­ның отызға тарта лирикалық туын­дысын жатқа оқитын Хабиба Еле­бекова көпшіліктің сұрауымен ақынның «Сүй, жан сәулем» өлеңін тарту етті.  Хабиба Елебекова, Қазақстанның еңбек сіңірген артисі, Мәдениет саласының үздігі: − Бауырларым, балаларым, елім-жұртым, қара шаңырағым! Мен қазақтың басынан өткен небір нәубет жылдарды өз көзіммен көрген жанмын. Бір үйдегі он жеті жан аштан өліп, соңдарында жалғыз мен қал­дым. Ашаршылық, қуғын-сүргін, соғыс қасіретінің азабын тарттым. Қазақ театрында «Еңлікті» алғаш ойнап, Мәскеуде ең бірінші домбырамен ән салған қазақ қызы, туған апам Дәлила Оңғарбековадан жастайымнан ән үйреніп, сол кісіге еліктеп өстім. Менің бағыма Қазақстанның халық әртісі, Абай әндерінің шебер орындаушысы Жүсекең жолықты. Екеуміз тату-тәтті, бақытты ғұмыр кештік.  Арқасүйер азаматым мен арыстай ұлдарымды жер қойнына беріп, қазір кіші балам Естайдың қолына қарап отырмын. Барлық ғұмырым осы қара шаңырақта өтті. Жүз жасаған ана ретінде ел-жұртыма, әлем халқына тек аман­дық, жақсылық тілеймін. Бір-бірің­мен дос болып, барлық елдің театрымен бірге жүріңдер. Әрқай­сысың бір-біріңнің кемшілігіңді жуып, үлгі тұтып отырсаңдар деймін. Бір-біріңе ешқашан жамандық ойламаңдар. Дүниеде мәңгі-бақи тұратын ештеңе жоқ. Азғантай ғұ­мырда тек жақсылық жасап өтің­дер! Әрбір отбасы, әрбір ел аман болса екен! Бүгін мені осыншама құрмет­теп, сый жасап отырғандарыңа мың да бір рақмет! 
