Қазақстандық хоккейші Дамир Рыспаев Құрлықтық хоккей лигасының (ҚХЛ) ойындарына қатыса алады. Спортшы жақын күндері "Барыс" сапына оралатын болады, - деп хабарлайды "Чемпионат". 2016 жылдың тамыз айында ҚХЛ қазақстандық хоккейшіні мерзімсіз уақытқа жазалаған еді. Себебі "Барыс" сапында ойнап жүрген Дамир маусым алдындағы ойындардың бірінде жаға жыртысқан-ды. Нақтырақ айтсақ, Қытайдың "Кунлунь Ред Стар" командасына қарсы ойында бірнеше ойыншыны қуып жүріп сабаған еді. Тіпті Томаш Марцинко Дамирмен болған жекпе-жектен кейін ауруханадан бір-ақ шыққан болатын. Нәтижесінде ҚХЛ-дің қаһарына ұшыраған-ды. Қыркүйек айында тәртіптік–бақылау комитеті хоккейшіге Жоғарғы хоккей лигасында "Торпедо" командасы сапында ойнауға рұқсат берді. Ал құрлықтық хоккей лигасының есігі жабық қалған болатын. Айта кетейік, Дамир Рыспаев Өскемен хоккей мектебінің түлегі. 
