Бүгін — әдебиет тарихында орыстың ұлы ақыны һәм американың ұлы жазушысы ретінде аты қалған Бродский туған күн. Иосиф Александрович Бродский (24 мамыр 1940 жыл, Ленинград, КСРО — 28 қаңтар 1996 жыл, Нью-Йорк, АҚШ) –  ақын, эссеист, драматург, аудармашы, сондай-ақ, 1987 жылғы әдебиет бойынша Нобель сыйлығының иегері. Жарық дүние есігін Кеңес Одағы топырағында ашқанымен, туған жерінен Америкаға қудаланған ақынжанды жігіт тұлға ретінде Тынық мұхитының арғы жағында қалыптасқан болатын. 1987 жылы Бродский әдебиет бойынша “тұтас дүниені қамтыған шығармашылығы мен мөлдір ойға тұнған поэзиясы” үшін Нобель сыйлығының лауреаты атанған кезде өзінің шығу тегіне байланысты қойылған сұраққа ақын: “Мен евреймін, орыс ақыны һәм ағылшын эссеисімін” -деп жауап берді. КСРО-да қайта құру бастау алған шақта Бродский туралы мақалалар жазылып, кітаптары шыға бастады. 1995 жылы оған Санкт-Петербургтің Құрметті азаматы атағы берілді, ал 2005 жылы осы қалада ақынның Ресей жеріндегі тұңғыш ескерткіші пайда болды... Алғашқы өлеңдерін Иосиф 16 жасында жаза бастаған. Оған Борис Слуцкийдің өлеңдер жинағын оқығаннан кейін кешкен күйі әсер етіпті. 1959 жылы Евгений Баратынский шығармашылығымен танысқан жас ақын өзін осы өнерге арнайтынына нық сенімді болады.  1960-жылдары Иосиф Александрович ағылшынның метафизик ақыны Джон Донн туындыларымен танысады. Кейін Бродский шығармашылығы осы Донн мен басқа да метафизик ақындар мектебіне тән ерекшелік негізінде құрылды. Олар кончетти-метафоралар ( итал.тілінен – “түсінік”) деп аталады. 1963 жылы 29 қарашада “Вечерний Ленинград” газетінде “Окололитературный трутень” хаты жарияланғаннан кейін 1964 жылы Иосиф Александрович “арамтамақтық туралы” заң (“тунеядство”) бойынша сотталып, Архангельск облысындағы  Норинская ауылына жер аударылады. Ақынның “Шум ливня...”, “Песня”, “Зимняя почта”, “Одной поэтессе” өлеңдері айдауда жүрген жылдары жазылған. Бродскийдің бақытына орай, Ахматова, Маршак, Шостакович және басқа да өнер адамдарының араша түсуімен жас ақын түрмеде өткізуі керек болған 5 жылдың орнына 1,5 отырып, Ленинград қаласына қайта оралады.   1972 жылы Иосиф Александрович Бродский КСРО-дан АҚШ-на қоныс аударады. Жаңа мекенде оның бойына біткен талантын бірден мойындайды. Кез-келген шығармашылық адамы үшін ең маңызды дүние саналатын әдебиетпен шұғылдану еркіндігін алды. 1974 жылдан бастап Бродский Америкада бірден 5 колледждің профессоры атанады. Кейін мұны естіген Маунтин-Холиока университетінің директоры оны өз оқу орнына славистика, яғни, славянтану пәнін жүргізуге шақырады. Бір қызығы, Бродский мектепті 15 жасында тастап кеткен және оның ешқандай да дипломы болмаса да, ақын ұстаздық қызметке үлкен жауапкершілікпен қараған. Оның сабақ беру тәртібі ерекше болатын. Бродский ешқашан лекция жоспарын дайындап және студенттерге конспект жаздырып көрмеген. Ол бар болғаны өзі білетін, жанына жақын ақындар мен жазушылар туралы әңгімелеп отыратын. Бродскийдің лекцияларында кофе ішуге, тіпті, шылым шегуге де рұқсат етілген. Ұстаздық қызметі барысында өз көңіліне қаяу түсірер жағдаймен жиі ұшырасып қалатын. Ол америкалық жастардың сауатсыздығы еді. Бір күні ашуға булыққан лектор сабақ беріп отырған жерінен жазу машинкасына “Әркім оқып шығуы тиіс кітаптар тізімі” деген атаумен тізім жасап, студенттер қолына ұстатқан екен. Бродский ұсынған тізімді осыған дейін “Ұлылар ұсынған кітап тізімі” желісі бойынша жазылған мақалалардың бірінде ұсынған болатынбыз. Осылайша, жанына жақын дүниемен еш сескенбей айналысу мүмкіндігіне ие болған дарын иесі үлкен жетістіктерге қол жеткізіп, есімі өшпестей із қалдырды. Иосиф Бродский 1996 жылы 28 қаңтарда Нью-Йорк қаласында көз жұмды. 55 жасында бақилық болған ақын денесі Венецияда жерленген. Қолтаңбасы елден ерек, болмысы бір төбе Бродский шығармашылығын өзге тілге аудару түгіл, оны түпнұсқасының өзін де ұғыну оңай дүние емес. "Поэзия — барлық эпитеттерді бір сәтте төңкере салатын ерекше құбылыс. Оның қара нәсілділер, ақтар немесе үндістер поэзиясы деп бөлінбейтіні сияқты, феминистік немесе шовинистік түрлері де болмайды. Ол  не поэзия, не поэзия емес"- деген екен. 
