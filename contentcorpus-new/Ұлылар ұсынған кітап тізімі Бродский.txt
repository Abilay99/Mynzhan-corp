Құрметті оқырман, алдағы уақытта ұлы тұлғалар оқуға ұсынған кітаптар тізімін жариялап отыратын боламыз. Өз интеллектіңізді арттырып, таным көкжиегіңізді кеңейткіңіз келсе, сіздер үшін арнайы жинақталған тізімдерді жіберіп алмаңыз. Бүгін біз орыс және америкалық ақын, эссеист, драматург, аудармашы және Нобель сыйлығының иегері Иосиф Бродский тізімін назарларыңызға ұсынып отырмыз. 1974 жылы Бродский Америкаға барар-бармастан 5 колледждің профессоры атанады. Кейін мұны естіген Маунтин-Холиока университетінің директоры оны өз оқу орнына славистика, яғги, славянтану пәнін жүргізуге шақырады. Бір қызығы, Бродский мектепті 15 жасында тастап кеткен және оның ешқандай да дипломы болмаған. Ақын ұстаздық қызметке үлкен жауапкершілікпен қараған. Оның сабақ беру тәртібі ерекше болатын. Бродский ешқашан лекция жоспарын дайындап және студенттерге конспект жаздырып көрмеген. Ол бар болғаны өзі білетін, жанына жақын ақындар мен жазушылар туралы әңгімелеп отыратын. Бродскийдің лекцияларында кофе ішуге, тіпті, шылым шегуге де рұқсат етілген. Ұстаздық қызметі барысында өз көңіліне қаяу түсірер жағдаймен жиі ұшырасып қалатын. Ол америкалық жастардың сауатсыздығы еді. Бір күні ашуға булыққан лектор сабақ беріп отырған жерінен жазу машинкасына «Әркім оқып шығуы тиіс кітаптар тізімі» деген атаумен тізім жасап, студенттер қолына ұстатқан екен.    Ал, сіз, Бродский ұсынған кітаптардың қаншасын оқыпсыз? 
