Қазақстандық спортсүйер қауым 24 қыркүйек күні Алматыда өтетін кәсіпқой бокс кешін «Хабар» арнасынан ткелей эфирде тамашалай алады. Бұл туралы доданы ұйымдастырушы Руслан Абдусаламов баспасөз мәслихатында хабарлады. - Балуан Шолақ атындағы мәдениет және спорт сарайында өтетін бокс кеші Астана уақытымен сағат 17:00-де басталады. Жекпе-жектердің қызығынан кеш қалмау үшін ертерек келгендеріңіз абзал. Барлық кездесулерді «Хабар» арнасы тікелей эфирде көрсететін болады, - деді Руслан Абдусаламов. Айта кетейік, бұл шара Қазақстан Республикасының 25 жылдығы мен Алматы қаласының 1000 жылдық мерекесіне арналып өткізіледі. Бокс кешінің басты жекпе-жегі бірінші ауыр салмақтағы қазақстандық боксшы Иса Ақбербаев пен неміс Майк Курцвейл арасында өтеді. Олар бірінші ауыр салмақта «GBC» ұйымы дайындаған арнайы чемпиондық белбеуге таласатын болады. 
