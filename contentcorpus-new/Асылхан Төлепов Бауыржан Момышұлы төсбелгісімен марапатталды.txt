Әлі сиясы кебе қоймаса да, талайдың ыстық ықыласына бөленген Ахат Сатаевтың «Жаужүрек Мың бала» фильмінің басты кейіпкері Сартай батырдың рөлін сомдаған жас актер Асылхан Төлепов марапатталды. Халық қаһарманы атымен аталған төсбелгіні көпшіліктің көзайымына айналған актерге Мәжіліс депутаты, Ауған соғысы­ның ардагері Ба­қытбек Смағұл ІІМ Ішкі әскерлері Алматы құрамасына қарасты әскери бөлімдердің же­ке құрамымен кездесуі кезінде табыстаған болатын. Фильм қатардағы сарбаздардың рухын көтеріп, ардагердің басынан өткен қиын-қыстау кезеңдері мен ерлігі үлгі-өнеге болсын ниетпен көрсетілген-ді. Содан кейін ардагер депутат еліміздегі әлеуметтік-экономикалық даму туралы сөз қозғап, әскер қызметкерлері мен ардагерлерді әлеуметтік кепілдемелермен қамтамасыз ету, жас ұрпақты патриоттық рухта тәрбиелеу, Қарулы Күштердің және Ішкі әскерлердің ұлттық қауіпсіздікті, қоғамдық тәртіп пен тұрақтылықты сақтаудың маңызы жайлы баяндады. Қатардағы жас жауынгерлермен бірге басқосуда Т.Жүргенов атындағы Өнер ака­демиясының 2 курс студенті, жас актер Асылхан Төлепов те болды. Асылханның кино әлеміндегі тырнақалды рөлін ескеріп, батыр образын шынайы сомдағаны үшін оған Ауған соғысы ардагерлері ұйымы мен «Сауап» қоғамдық ұйы­мы «Бауыржан Мо­мыш­ұлы» атындағы төсбелгіні тағайындады.  «Жаз мезгіліндегі демалысты маңызды іс-шаралармен өткізу басты мақсаттардың бірі. Жас жауынгерлермен жүздесіп, олардың рухын көтеріп, жігерлендіру керек. Ал Асылхандай жас өнерпазға әскери бөлімшеде құрмет көрсету тектен тек емес. »  Фильмдегі рөлінің арқасында батыр тұлға Бауыржан Момышұлының есімімен аталған төсбелгімен марапатталу актер үшін үлкен мәртебе.  - деді Асылхан ағынан жарылып. Салтанатты марапаттаудан кейін ол сарбаздарға фильмдегі Сартай батырдың монологін оқып берді.   
