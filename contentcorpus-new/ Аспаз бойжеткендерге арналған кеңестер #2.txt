 Бойжеткендердің барлығы бірдей тамақ жасауды ұнатады деп айту қиын. Бірі анасының дәмді тамағын жеп дағдыланса, екіншісі сабақтан немесе жұмыстан шаршап келетіндіктен, тамақ жасауды ұнатпайды. Бұдан өзге сүйікті жар атанып, туған-туысқандарын дәмді тағамдарымен қуантатындары да көп. Тамақты қандай жағдайда дайындасақ та, төмендегі кішкене қулықтарды біле жүрейік! - Піскен соң қатты болып қалатындықтан, етті қуырмаған жөн; - Егер картоптың тез піскенін қаласаңыз, суға бір қасық май немесе маргарин қосыңыз; - Картопты гарнир ретінде дайындасаңыз, суға лавр жапырағын, бір бас пияз салыңыз. Осылайша тағамның дәмі ерекше болады; - Картоптан жасалған котлеттің көлемді болғанын қаласаңыз, арасына көпсітілген ақуыз қосыңыз; - Егер сиыр етінің сөлін сақтап қалғыңыз келсе, духовкаға салмас бұрын қуырып алыңыз. Осылайша қызарып, сөлі сыртқа шықпайтын болады; - Турама ұсақ болған сайын, котлет те шырынды болады. Сондықтан, етті еттурағыштан бірнеше рет өткізіңіз; - Духовкідегі тауық етінің беті қызарып, өзі әлі піспегенін байқасаңыз, бетін майланған пергамент қағазбен немесе жұқалтырмен жабыңыз. - Балдыр сасып тұрған балықты тұз бен сірке суы араласқан қоспада жуу керек. Сол кезде жағымсыз иісі кетеді; - Бауырдың сыртқы жабындысын аршу үшін бір минутқа ыстық суға салып қойсаңыз жеткілікті; - Бауырды қуырмас бұрын 1 сағатқа сүтке салып қойсаңыз, дәмді болады; - Сосисканы буға пісірсеңіз дәмді болады; - Кез келген еттен дайындалған тағамның ішінен қызыл шырын шықпауы тиіс. Денсаулыққа зиян келтіретіндіктен, үлкен кесектердің арасын кесіп тексеріңіз; - Сөлі кетіп қалатындықтан, етті еріткен кезде оны жылы жерге қойып, үстіне су құюдың қажеті жоқ; - Турамаға қосатын пиязды еттурағыштан өткізбей, үккіштің көмегімен майдалаған жөн; - Котлеттер дәмді болу үшін аса ыстық емес табада қуырып, артынша духовкіге қойыңыз; - Ең таза деген еттурағыштың өзін пайдаланбас бұрын жылы сумен шайған абзал; - Еттің жұмсақ болып піскенін қаласаңыз, бірнеше сағатқа сүтке салып қойыңыз; - Орамжапырақты қуырған кезде үстіне су қосыңыз; - Майдың үстіне сәбіздің бірнеше домалағын қойсаңыз, қуырылып жатқан ет табаға жабыспайды; - Ет турауға арналған тақтай мен пышақты ыстық сумен ғана жуған дұрыс; - Жұмыртқа омлетінің көлемді болғанын қаласаңыз, қоспасының құрамына сүт пен су қосыңыз. Табаға салмас бұрын жақсылап араластырыңыз. - Кез келген духовкіде дайындайтын етті фольгаға орасаңыз, сөлі өзінде сақталып, дәмді піседі.  Дайындаған: Қарлыға Бүйенбай  
