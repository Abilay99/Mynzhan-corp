Елімізде көлік бағасы қымбаттады. Алматының автосалондары қазір темір тұлпар тізгіндеуге келгендерге жаңа баға ұсынып жатыр. Яғни шетелден келген көлік құнын 20 пайызға өсіріп, сатып жатыр, - деп хабарлайды Алматы арнасы. Қарашаның қалтасын әбден жұқартқан дилерлер бұл көрсеткіш тек уақытша екенін айтып ақталды. Ол аз десеңіз, саудагерлер жыл соңына дейін темір тұлпар бағасын 50 пайызға дейін өсірмек. Отандық көліктер де кезек күттірмей қымбаттайтын көрінеді. Демек жеңілдетілген несиемен берілетін автомашиналардың да бағасы өсуі мүмкін. Жыл соңына дейін елімізде темір тұлпар бағасы бірден 50 пайызға дейін қымбаттамақ. Қазірдің өзінде Қазақстан автодилерлері көліктерді доллардың жаңа бағамымен есептеуде. Мәселен, осыдан бірер апта бұрын ғана 2 млн 800 мың теңгеге бағаланған мына көлік қазір бақандай 4 млн теңгеге саудалануда. Қазіргі кезде автодүкендерде ең қымбат деген көліктерге сұраныс көп көрінеді. Себебі, саудагерлер қымбат темір тұлпарлардың құнын өсірмей әлі бұрынғы бағада сатуда екен. Көп күттірмей жаңадан жеткізілетіндерін жаңа бағамен есептемек. Ал теңгенің еркін айналымға шыққан сәтінен бастап, дүкендердегі көлік саудасы тұралап қалған. «Доллар бағамының өзгеруі импорттаушыларға да, дилерлерге де әсер етпей қоймайды. Біз шетел тасымалдаушыларына сатып алған көліктеріміздің құнын доллармен төлейміз. Сондықтан бағаны өсіруге мәжбүрміз», – деді сатылымның аймақтық директоры Михаилс Кветнис. Өткен жылы Ресей рублінің құлдырауынан кейін Қазақстанның көлік нарығы тұралап қалған еді. Дилерлер сол тұста батқан шығынын енді осылайша көліктерді қымбаттату арқылы өндіріп алмақ. Осы орайда бағаны отандық автоөндірушілер де ұстап тұра алмауда. Кia – 32%-ға, Chevrolet – 29%-ға, Skoda – 25%-ға қымбаттапты. «Көліктерді жинауға арналған бөлшектердің көбі шетелден импортталады. Сондықтан отандық көліктердің бағасын көтеруден басқа амал жоқ. Мысалы, саудагерлер 10 мыңға алған көлігін 7 мыңға сата алмайды ғой», – деді Тәуелсіз автобизнес қауымдастығының өкілі Мақсат Мейірманов. Айта кетсек, Қазақстанда шығарылған көліктерді жеңілдетілген несиемен алуға мүмкіндік беретін бағдарлама елімізде әлі аяқталған жоқ. Үкімет отандық көлік нарығын қолдау үшін қазынадан тағы 10 млрд теңге бөлді. Десе де, ол қаражаттың қандай пайызбен бөлінетінін әрі несиелендіруге енетін көліктер қаншаға бағаланатыны әзірге белгісіз. Дереккөз: Алматы ТВ 
