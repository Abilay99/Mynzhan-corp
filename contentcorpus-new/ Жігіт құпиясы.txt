 Апта сайын қыздардың миын жеп, айтпаған арыз, өкпеміз қалған жоқ. Енді ойлап отырмыз, байғұс қыздарға бір демалыс берелікші деп. Енді, олар да адам ғой. Кез келген жанда кемшіліктер болады. Бұл кемшіліктердің жігіт психологиясын білмегендіктен ғана орын алатындығы да белгілі. Сырымызды жан баласына ашуды құп көрмейтін біз массагеттік қыздар үшін құрбанға барып отырмыз. Құрметті қыздар! Осы ғой біздер сіздермен апта сайын сөз таластырамыз да жатамыз. Бұны енді, жай ғана әріптестер арасындағы әзіл деп ұғуға болатын шығар. Дегенмен сүйген жігіттеріңізбен қатынастарыңыздың сары майдай екендігіне күмәніміз бар. Сондықтан сіздерге жігіттер психологиясы туралы бірер кеңес бергіміз келіп, шыдай алмай отырмыз.                Бір жерге барарда, міндетті түрде сұран. Шындап келгенде сенімімізге кірген қыздың біз үшін қайда жүргендігі бәрібір. Аляскаға билет алып ұшып кетсе де, көңіліміз баяғыдай болады. Бұл жердегі сұрану процесі - жай ғана формалды нәрсе екенін ұғыныңыз. Жігіттердің психологиясы сол - қыздарды өзінің бақылауында ұстағысы келеді. Тым болмағанда, өзінің құзырында сезінгісі келеді.Кейбір қыздардың еркіндікті желеулетіп сұрануға келгенде арқасы ұстап қалатындығын көріп жүрміз. Айтатындары: "Ешкімге есеп беруге міндетті емеспіз!" Қыздар, кішкене сыр-кеңес берейік сіздерге. Еркін болғыларың келсе, бола беріңдер. Тек жігіттің құзырында екендігіңізді білдіруге тырысып, сүйгеніңізді соған сендіре алсаңыз болды. Осымен бар мәселе бітеді.                             P.S. Қысқасы, жігіттің сөзіне көп жағдайда назар аударудың қажеті жоқ. Сол сөздің түпкі мақсатын, негізгі ниетін іздеуге талпынған жөн. Бірақ қыздардың көлік айдауы туралы сөздің жаны бар-ау...  
