Қазақ балалар әдебиетінің дамуына үлкен үлес қосып келе жатқан халықаралық «Дарабоз» жабық бәйгесі биыл он бірінші рет өткізілмекші. «ZHERSU» корпорациясының демеушілігімен өткізілетін бәйгенің талаптарын жария етеміз. Конкурсқа балаларға арналған, қазақ тілінде жазылған шығармалар қабылданады. Бәйгеге кәсіби қаламгерлермен қатар жас жазушылар, мектеп оқушылары және шетелдегі қандастарымыз қатыса алады. Тек шығарма бүгінгі қазақ әліпбиімен, яғни «кириллицамен» жазылуы міндетті.  Жанрлар: поэма, өлең, повесть, әңгіме, ертегі. Бәйгеге қатыстырылатын өлеңдердің (өлеңдер топтамасы) көлемі 5 беттен, поэмалардың көлемі 7 беттен, әңгіме (әңгімелер топтамасы), ертегілердің (ертегілер топтамасы) көлемі 10 беттен, повестердің көлемі 20 беттен аспауы тиіс. Үміткерлер шығармаларын компьютерде 14 кегльмен теріп (аралық интервал 1,5), үш дана етіп, бүркеншік атпен жолдауы тиіс. Ал үміткерлер туралы толық мәлімет (автордың аты-жөні, мекен-жайы, байланыс телефоны) бөлек кішкентай конвертке салынып, шығармамен бірге жолданады. Үздік шығармаларға төмендегідей бәйге беріледі:  Бас бәйге (біреу) – 1000 000 теңге;  І орын (біреу) – 700 000 тенге;  ІІ орын (біреу) – 500 000 тенге;  ІІІ орын (біреу) – 300 000 теңге. Шығармалар 2016 жылдың 15 мамырына дейін қабылданады. Өтінішті www.daraboz.org сайты арқылы, сонымен қатар info@daraboz.org электрондық поштасына және төмендегі мекен-жай бойынша жіберуге болады: ин. 050031, Алматы қаласы, Төле би көшесі, №302 а үй, 209 кабинет, «Дарабоз» бәйгесіне. Бәйге қорытындысы Халықаралық балаларды қорғау күні қарсаңында шығарылады. Қазылар шешімі талқыланбайды. Жүлде алған туындылар арнайы жинаққа топтастырылып, кітап етіп басылып, балабақшаға, мектеп кітапханаларына тегін таратылады. Халықаралық «Дарабоз» бәйгесінің ұйымдастыру тобы 
