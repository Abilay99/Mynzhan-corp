Жеңіл салмақта WIBA және WBU белбеулерінің иегері, қазақстандық боксшы қыз Фируза Шарипова өзінің келесі кездесуін 17 желтоқсан күні Алматы қаласында өткізеді. Бұл туралы AllFight.Ru сайты хабарлады. Жекпе-жек 12 мың жанкүйерге арналған "Алматы Арена" спорт кешенінде өтеді. Бокс кешін Фируза Шарипованың "FSK Promotion" компаниясы ұйымдастырып жатыр. - Кештің басты жекпе-жегінде отандасымыз екінші жеңіл салмақта әлем чемпионы белбеуіне таласады. Егер бұл кездесуде отандасымыз жеңіске жететін болса, екі салмақ бойынша чемпиондық белбеуді алады. Бұл қазақ боксындағы жаңа жетістік болады, - дейді сайт ақпаратында.  Еске салайық, Фируза Шарипова өзінің қазіргі белбеулерін 26 тамыз күні Астана қаласында халықаралық EXPO-2017 көрмесі аясында өткен бокс кешінде жеңіп алған еді.  
