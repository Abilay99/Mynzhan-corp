 "Барыс" хоккей клубы Құрлықтық хоккей лигасының (ҚХЛ) бір маусымында соққан шайбалары бойынша жеке рекордын жаңартты. Елордалық команда кеше Астанада Қытайдың "Куньлунь" командасын 3:1 есебімен ұтты. Ойында Павел Акользин дубль жасаса, бір шайбаны Роман Старченко соқты. "Барыстың" осы маусымда соққан шайбалар саны 185-ке жетті. Осыған дейін бір маусымда соққан шайбалары 182 болған еді (2013/2014 ж. маусым). Фин бапкері Ари-Пекки Селин жаттықтырған сол тұста команда Чернышев дивизионы жеңімпазы атанған болатын. Шығыс конференцияда екінші орын алған-ды. Ал плей-оффтағы бірінші кезеңнен өтіп, екінші кезеңде жарысты аяқтаған еді. "Барыстың" ҚХЛ маусымдарында соққан шайбалар саны: 1-ші маусым (2008/09): 56 ойын - 174 шайба;2-ші маусым: 56 ойын - 169 шайба;3-ші маусым: 54 ойын - 155 шайба;4-ші маусым: 54 ойын - 160 шайба;5-ші маусым: 52 ойын - 175 шайба;6-шы маусым (2013/2014): 54 ойын - 182 шайба;7-ші маусым: 60 ойын - 170 шайба;8-ші маусым: 60 ойын - 167 шайба;9-шы маусым: 60 ойын - 151 шайба;10-шы маусым: 56 ойын - 148 шайба. Қазіргі таңда "Барыс" осы маусымда ең көп шайба соққан командалар қатарында екінші орында келеді. Бірінші орында - Санкт-Петербургтің СКА командасы. Олар осы маусымда 193 шайба соғып үлгерді. 
