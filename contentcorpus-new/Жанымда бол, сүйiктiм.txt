Қуаныш Жазай - 1994 жылы 5 сәуірде Алматы облысы, Райымбек ауданы, Талас ауылында дүниеге келген. Қазірде "Қайнар" университетінде Филология мамандығының бірінші курсында оқиды. Сен қашан ораласың?.. Жабырқатып көңілдің шағаласын, Бір сағыныш орнады санаға шын. Бүгін поезд оралды Алматыға, Алматыға сен қашан ораласың?   Бір үміт пен бір күдік санама кеп, Айқасады. Екеуі салады әлек. Өзің жақтан оралған сол пойызға, Қарап тұрмын сен келіп қала ма деп.   Түсіп жатыр адамдар сабылысып, Соғылысып, Көрісіп, сағынысып. Саған ұқсас жан көрсем сен бе екен деп, Ұмтыламын жүрегім алып ұшып.   Көптен бері күткенім өзің едің, Күте берем... Келесің... Сезінемін. Кезігуде кейбіреу сүйгеніне, Сүйгеніме мен қашан кезігемін?   Сен кеткенде жай ойнап аспанымнан, Қимастықтан жүзімді жасқа жуғам. Сен жайғасқан сол вагон, сол орыннан, Түсті міне басқа ару, басқа бір жан...   Шаттандырып көңілдің шағаласын, Қашан, жаным, мен жаққа жол аласың? Бүгін поезд оралды Алматыға, Алматыға сен қашан ораласың?..  Мен жаңылсам жүр, сәулем, сен кешіріп Мен жаңылсам жүр, сәулем, сен кешiрiп, Сен жаңылсаң жүрейiн мен кешiрiп. Бiздегi өкпе... Бiздегi пендешiлiк, Ғайып болсын бiр жола жерге сiңiп!   Мен жыласам жүр, сәулем, сен жұбатып, Сен жыласаң жүрейiн мен жұбатып. Ортақ болсын бiздерге ендi қайғы, Ортақ болсын бiздерге ендi бақыт!   Үмiттердiң жалғайық жiбiн iзгi, Аялайық бiрiмiз бiрiмiздi. Таңымызды күлкiмен атырайық, Батырайық күлкiмен күнiмiздi.   Мен де суып... Кетпешi сен де суып, Ендi өкпелеп қалмайық, Ендi өшiгiп. Бiздегi өкпе... Бiздегi пендешiлiк, Жоқ болсыншы бiр жола жерге сiңiп!..  Қоштасу Сен де кеттің басқаға, Мен де кеттім, Арқалап ап сен бөлек, мен бөлек мұң. Сен басқамен емдейсің жан жараңды, Мен басқамен жарамды емдемекпін.   Жол бастадың, Мен-дағы жол бастадым, Ор басқаным беймәлім, Сор басқаным. Сен басқаның енесің құшағына, Құшағына енемін мен басқаның.   Өшкен үміт жалт етіп жанбас тағы, Шырқатылмас сезімнің алғашқы әні. Сен басқаны ойлайсың бұдан былай, Бұдан былай ойлаймын мен басқаны.   Өткен күндер ғажайып ертек екен, Ертек күннің ғұмыры келте ме екен? Сен басқаға жаным деп еркелейсің, Мен басқаны жаным деп еркелетем.   Қоя салдық оп-оңай нүктені де, Қос жүректің осы ма күткені де? Менің сонда аяулы махаббатым, Шыныменен осылай біткені ме?..  Сүйгеніме Нұрыма - нұр, Қолыма - қолыңды ұсын, Ерiтейiк көктем боп көңiл қысын. Сүйшi менi... Сүйейiн мен де сенi, Сол арқылы сүйейiн өмiрдi шын.   Жырыма - жыр, Сезiмге - сезiмдi ұсын, Өзiң ұғып сырымды, өзiң түсiн. Сезiм құсын кеудемнен ұшырайын, Қондырып ал кеудеңе сезiм құсын.   Арманға - арман, Тiлекке - тiлектi ұсын, Жүрегiме үн қатсын жүрек тұсың. Жанашырым сен болшы өмiрдегi, Мен болайын өзiңнiң тiрек-күшiң.   Бағыма - бақ, Барыма - барыңды ұсын, Жаныңды ұсын, Сөнбейтiн жалынды ұсын. Аяулым-ау, өзiңдi көргелi мен, Тапқандаймын өмiрден бағымды шын! Жанымда бол, сүйiктiм, ару мүсiн!..  Бағыңды бағала! Өзгеріп, құбылып бір демде, Барады зымырап уақыт. Алданып алдамшы күндерге, Жүрсің сен жанымды жылатып.   Мендегі арманды, тілекті, Қалайша түсінгің келмейді? Болдың ғой жаралап жүректі, Айтшы оны енді кім емдейді?   Жасырып сырыңды, шыныңды, Неліктен осынша қинайсың? Мен күткен шуақты, жылуды, Қашан сен жаныма сыйлайсың?   Күтейін, шыдайын тағы мен, Жүрегім, бұған да көне ғой. Мен сенің бақытың, бағың ем, Бірақ та жүрсің сен елемей.   Өзіңе арнаймын барымды, Ұғынсаң ой бірге, жан бірге. Басыңа кеп қонған бағыңды, Абайсыз ұшырып ап жүрме!   Алданба алдамшы күндерге, Қатеңді кешпейді уақыт. Сен мені жылатып жүргенде, Мен сені кетпейін жылатып...  Қайырлы түн тілеймін Саған, жаным, қайырлы түн тілеймін, Сиқырлы ұйқы, Сиқырлы үн тілеймін. Сенің тәтті ұйқыңды бұзбасын деп, Періште боп жаныңа бір түнеймін. Саған, жаным, қайырлы түн тілеймін!   Түнде де ойлап, Мені еске түсірерсің, Барлық шаттық мен болып түсіңе енсін. Періштелер салып ап алақанға Аяласа?.. Ол мен деп түсінерсің.   Нұрлы күнге жетуге тағат бар ма, Саулығыңды тапсырдым жаратқанға. Қайырлы түн! Жаным-ау, күліп ұйықтап, Күліп оян арайлы таң атқанда!..   Сағын мені Сағын мені, жаным-ау, Сағын мені, Сағыныштан табылар жаның емі. Сағын мені!.. Бойыңды, өзегіңді, Сағыныштың өртесін жалын лебі.   Жолға қара сарылып, Жолға қара, Ізім жатыр шұбалып кең далада. Сағын мені түндерде кірпік ілмей, Қадірімді білерсің сонда ғана.   Ерік бермей бойыңа жалындарың, Сағыныштан бір сәтке арылмағын. Сағын бәрін... Өткеннің сағын бәрін, Керек емес уайымнан арылғаның!   Сағына бер! Басқадай жоқ амалың, Сағыныштан сарғайсын орамалың. Сағым болып алысқа кеткеніммен, Бағың болып бір күні ораламын... Дайындаған: Ардақ Құлтай  
