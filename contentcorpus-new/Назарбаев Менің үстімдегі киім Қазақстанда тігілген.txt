Қазақстан Президенті Нұрсұлтан Назарбаев отандық кәсіпкерлерді жеке өндірісті дамытып, "Қазақстанда жасалған" маркасымен өнім шығаруға шақырды. "Жергілікті өндірісті дамыту керек. Бүгін екі кәсіпорыннан "Қазақстанда жасалған" деп жазылған сөзді көргенде қатты қуандым", - деді Назарбаев Атыраудағы Ақтөбе, Атырау, Маңғыстау және Батыс Қазақстан облыстарының әкімдерімен болған жиын кезінде. Назарбаев өзінің қазақстандық өнімдерді жарнамалаушы екенін айтты. "Менің үстімдегі киім Қазақстанда тігілген", - деді Президент. Ол үстіндегі пиджагын шешіп, этикеткасын көрсетті. "Аяқкиімім де Қазақстанда тігілген", - деді ол. Осыдан кейін Мемлекет басшысы бірінші қатарда отырған инвестиция және даму министрі Әсет Исекешевті меңзеп, "Оның да киімі Қазақстанда тігілген" деді.  Дереккөз: Тengrinews.kz 
