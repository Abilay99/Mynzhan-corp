Бүгін – Ұлы Отан соғысында жауқазын ғұмыры қиылған қазақтың батыр қызы Әлия Молдағұлова (1925-1944) туған күн. Ұрпақ жадында ерлігі мен аты мәңгі сақталсын деп, рухына арнап көше есімі де берілді, ескерткіш те қойылды, өлең де жазылды. Ал қаһарман қызға жасалған тағзымдардың ішіндегі ең ерекшесі Сейдолла Бәйтерековтің "Әлия" әні еді.  "Әлия" әні 1975 жылы дүниеге жылы келген. Көзі тірісінде сазгер былай деген екен: "Ән ойымда біраз жүрді. Күрделі әуен жадымды баурай жөнелді. Басында ыңылдап қана жүрдім. Бірде Бәкір Тәжібаевтың жыр жинағын қолыма алып, аша бергенім мұң екен, көзіме ақынның Әлия Молдағұловаға арналған өлең жолдары түсті. Жадымда жүрген әуенге салып едім, құйып қойғандай дәл келді. Бұл ән арнау емес, бұл ән – жоқтау. Балғын қыздың ерлігін ұлықтау, ел жадында қалдыру үшін осындай ән қажет-ақ". Алдымен дайын ән жас әнші Нағима Есқалиеваға ұсынылған екен. Алайда, ән сол кезде 17 жасар әнші Роза Рымбаеваның орындауында кеңінен танылды. 1976 жылы "Золотой Орфей" байқауында ән шырқалып, бірінші орын иеленеді. Мәскеуліктер "Әлия" әнін "Ең үздік жыл әні" деп бағалап, марапаттаған. "Әлия" әні арқылы жас әнші Роза Рымбаева көпшіліктің көзайымына айналып, өнер көгінде кеңінен қанат қағуына жол ашты. Сондай-ақ, "Әлия" әні көпшілікке сазгер Сейдолла Бәйтерековтә де таныстырды. Себебі, сол кезде сазгер есімі елге таңсық, аса танылмаған болатын. "Әлия" әні көптеген жас әншіңің ән қоржынынан табылғанменен, ел жадында халық әртісі Роза Рымбаеваның мәңгі қалатыны сөзсіз. Ән патриоттық рух пен ұлттық құндылықты оятады. Тарихқа тағзым, ерлікті ұлықтайтын әсем ән. "Әлия" әні халық қазынасына айналған, орны ерекше шығарма болып қала бермек. Әншінің өзі бұл ән туралы "Менің "визит картам" – "Әлия" әні" деген болатын Massaget.kz-ке берген сұқбатында.    Қобда, Нева суларын сүйіп өскен,Әсем гүлін құшаққа жиып өскен.Аққу құстың бейне бір баласындай,Сұлу сазды, жастықтың күйін кешкен.  Әлия – ару қызы сен халқымның,Әлия – батыр қызы сен халқымның,Ерке құсы сен даламның! Саған белгі орнаттық мәрмәр тастан,Саған күнде қызыққан мөлдір аспан.Саған күнде жазылған көркем дастан,Саған күнде құшағын көктем ашқан.  Әлия – ару қызы сен халқымның,Әлия – батыр қызы сен халқымның,Ерке құсы сен даламның! Шолпан жұлдыз – өзіңсің шоқтай жарық,Көз алмаймыз көркіңнен тоқтай қалып.Туған жердің төсінде мәңгілікке,Тұр ғой сенің жүрегің оттай жанып.  Әлия – ару қызы сен халқымның,Әлия – батыр қызы сен халқымның,Ерке құсы сен даламның! 
