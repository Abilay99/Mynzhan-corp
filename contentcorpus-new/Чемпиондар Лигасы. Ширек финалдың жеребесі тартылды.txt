Футболдан Кәрі құрлықтың ең бәсі биік додасы болып саналатын Чемпиондар Лигасының ширек финалдық жеребесі тартылды. Швейцарияның Ньон қаласында өткен жеребе тарту шарасын УЕФА-ның атқарушы директоры Джанни Инфантино жүргізді. Ал командалардың қарсыластарын мадридтік «Реалдың», «Ливерпульдің», Англия ұлттық құрамасының экс-ойыншысы Стив Макманаман таңдап берді. Сонымен, Чемпиондар Лигасының ширек финалы аясында мына командалар бір-біріне қарсы ойнайтын болады: Малага (Испания) – Боруссия Дортмунд (Германия) Реал Мадрид (Испания) – Галатасарай (Түркия) ПСЖ (Франция) – Барселона (Испания) Бавария Мюнхэн (Германия) - Ювентус (Италия) Айта кетейік, жоғарыдағы тізімде бірінші тұрған командалар алғашқы ойындарын өз алаңдарында өткізетін болады. Сондай-ақ УЕФА-ның жарыстарды өткізуге жауапты директоры Джорджо Маркеттидің айтқанындай, биыл Чемпиондар Лигасының жартылай финалдық кездесулеріне жеке жеребе тартылатын болады.    
