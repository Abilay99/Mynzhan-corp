Ағымдағы жылдың 17 қазанында Астанада екі елдің ресми тұлғалары мен іскери орталарының қатысуымен Қазақстан-Мажарстан бизнес-форумы өткізіледі. Бұл туралы primeminister.kz сайты хабарлады.  Шараның басты мақсаты - Қазақстан мен Мажарстанның іскери орталарының сауда-экономикалық ынтымақтастығын жандандыру, сондай-ақ, ҚР 2015-2019 жылдарға арналған Индустриалды-инновациялық даму мемлекеттік бағдарламасын, инвесторлар үшін ынталандыру пакетін, B2B саласындағы кездесулерді және экономиканың басым секторларын венгр тарапына таныстыру болып табылады. Қазақстан-Мажарстан бизнес-форумының ұйымдастырушылары ҚР Инвестициялар және даму министрлігі және «KAZNEX INVEST» Экспорт және инвестициялар жөніндегі ұлттық агенттігі» АҚ болып табылады. Шараға венгр компанияларының дәрі-дәрмек өндіру, медициналық жабдықтар, ауыл шаруашылығы, машина жасау, азық-түлік өнеркәсібі, логистика, АКТ және тағы да басқа салалардағы өкілдері қатысады деп жоспарлануда. Айта кету керек, 2005 жылдан бастап 2016 жылдың бірінші тоқсанына дейінгі аралықта Қазақстан экономикасына түскен венгр тікелей инвестицияларының көлемі 102,2 млн долларды құраған. Қазақстан мен Мажарстан арасындағы тауар айналымы 2008 жылдан 2015 жыл аралығында 1 777,4 млн долларды құраған (экспорт – 721,1 млн доллар, импорт – 1 056,3 млн доллар).  
