 Футболдан Чемпиондар лигасының жартылай финалына шыққан Амстердамның "Аякс" футбол клубы екі бірдей тарихи рекорд жасады. Екі рекорд та осыған дейін ешбір команданың еншісіне жазылмай келген. Нидерланд елінің командасы 2018/2019 жылғы маусымдағы Чемпиондар лигасын іріктеу кезеңнен бастады. Топқа шығу үшін Австрияның "Штурм" (2:0, 3:1), Бельгияның "Стандарт" (2:2, 3:0) және Украинаның "Динамо" (3:1, 0:0) командаларын жарыс жолынан шығарды.  Осылайша "Аякс" Чемпиондар лигасын іріктеу кезеңінен бастап, жартылай финалға дейін жеткен алғашқы команда атанды. Осыған дейін бірде-бір еуропалық ұжым дәл осылай жарысты жалғастырып келмеген. Сондай-ақ амстердамдық команда бір маусым ішінде "Ювентус" пен "Реалды" сырт алаңда ұтқан алғашқы ұжым. "Корольдік клубпен" өз алаңында 1:1 есебімен тең ойнап, Мадридте 4:1 есебімен ойсырата ұтқан болатын. Туриннің "Ювентус" командасымен де өз алаңында 1:1 есебімен тең ойнап, қарымта ойында 2:1 есебімен басым түсті. "Аякс" жартылай финалда ағылшындық "Манчестер Сити" мен "Тоттенхэм" командалары арасындағы ойынның жеңімпазымен кездеседі. Бұл командалар қарымта кездесуін бүгін түнде өткізеді. Бірінші ойында "Тоттенхэм" 1:0 есебімен жеңіске жеткен. Биылғы маусымдағы Чемпиондар лигасының финалы 1 маусым күні Мадридтегі "Метрополитано" стадионында өтеді.  
