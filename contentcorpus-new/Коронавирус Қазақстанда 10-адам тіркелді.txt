Қазақстанда коронавирус жұқтырғандар саны 10-ға жетті. Бұл туралы ҚР Денсаулық сақтау министрлігінің ресми өкілі Диас Ахметшәріп "Еуразия" бірінші арнасындағы" Basty Prime бағдарламасының тікелей эфирінде айтты. Covid-19 инфекциясы Түркиядан ұшып келген адамнан анықталған. Ол бірден оқшауланды. Науқас – 1986 жылы туған қыз. Инфекция жұқтырған 10-адам 15 наурыз күні Ыстамбұл-Алматы рейсімен ұшып келген. Әзірше оның Түркиядан келгені немесе Түркия арқылы Еуропаның басқа елінен келгені нақты белгісіз. Бұған дейін коронавирус жұқтырғандар саны тоғыз болған еді. Оның жетеуі Алматыда, екеуі Нұр-Сұлтанда. 16 наурыз күнгі сағат 10.00-дегі мәлімет бойынша стационар карантинінде 1 641 адам, үй карантинінде 981 адам болды. Қазақстан Денсаулық сақтау министрлігі инфекцияның алдын алу үшін негізгі 5 шараны қолдануға кеңес береді: • қол мен бетті сабындап жиі жуып тұру;• қолға спирт антисептик пайдалану;• адам көп шоғырланған жерден аулақ болу, көшеде адамдардан 1 метр алыс жүру;• ауырып жүрген адамдармен қатынасқа түспеу;• инфекцияның симптомдары (дене температурасының көтерілуі, мұрын біту, жөтелу, тамақ ауыруы) байқалған жағдайда жедел жәрдем шақыру.  
