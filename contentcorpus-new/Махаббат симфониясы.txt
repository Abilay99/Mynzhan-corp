– Анау жұлдызды көремісің? – Аспанда жұлдыз көп қой... – Ай жанындағы. Ең жарығы. – Көөө...р...дім... Көр-дім. – Байқасаң, сол жұлдыз басқалардан бөлек. – Қалайша? Ең жарығы... Сол үшін бе? – Жоқ, жарығын қайтсін Ай оның? – Енді? – Жартылай болсын, толысып тусын Айынан ешқашан жырақтаған емес. Бірде батысын, бірде шығысын алма-кезек күзетеді. – Ммм... Бұл кереметті көру үшін де көз керек шығар... – Мың көздің қырағы болғанша, бір жүректің тұрағы болғанға не жетсін?! Сезу керек! (Төңіректі біраз үнсіздік басты). – Екеуі түн үшін жаралғандай... – Ал түн ше? – Түн... Түн тыныштық үшін жаралған. Түн ғашықтар үшін жаралған. Түн сағыныш үшін жаралған. – Сен – менің мәңгілік Айымсың. Мен сенің жарық жұлдызың болайын... – Сөйтіп? – Сөйтіп, біздегі қуатқа тірек болайық! – Біздегі қашықтық? – Қашықтық – махаббатта аяқталмаған теорема. Соңы – сәтті, сәтсіз, бақытты, бақытсыз кім біліп жатыр? – Екеумізге жерде орын жоқ. Біздегі сезім жердің тартылыс күшінен де мықты. – 12 ай... Сағынарсың. Сабыларсың. Сабыр! – 360 күн... Күн мен Жер теңесерде Ай мен Жұлдыз болмайды деседі... – Енді қайттік? – Есесіне жеті жылда Ай жарығын жаңартып, Жұлдыз бағытын өзгертеді. – Бағыты қай жақ? – Оңтүстіктен батысқа қарай. (Бұл жолғы үнсіздікті дыбыссыз күлкі жалғады) – Алыс болайық! – Ай жанындағы жұлдыздай. – Дәл солай. Біздегі арды күзетейік! – Атар таңды күзетейік! – Кеш болса да қонған бақты күзетейік! 
