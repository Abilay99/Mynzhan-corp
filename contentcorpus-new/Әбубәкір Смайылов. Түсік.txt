ТҮСІК    Алматынының алаңы. Желтоқсанда Алаңдап бір хабарды ел тосқанда...   Көртышқандай тығылып түгел інге Жалтақтаған күн еді Кремльге. Намыс ойнап қазақтың жүрегінде Қару ойнап биліктің білегінде, Бірін-бірі ала алмай тірескенде Қабақтардан қар жауып сірескенде -   Қатып қалған санамда СТОП-КАДР: Қабаған ит тісінен тіс қаққан ұл сытылып-ақ шығып ед, бірақ оны сүйрейді әлі шашынан ұстап қазір!   СТОП-КАДР санамда кері айналған - Қар үстіне қан тамып самайлардан, Қаршадай қыз көзінде үрей тұрды Лағындай еліктің қарай қалған!   Тұзы жеңіл қазақтың дәл өзіндей Жер қозғалса қозғалмас және зілдей - «Менің Қазақстаным» әуеледі, Қандай жақсы қалғаны ән ЕЗІЛМЕЙ!   Әлі-ақ толар орыны кем-кетіктің, Қарны тоқ қой қазақы пенделіктің. Алматынының алаңы. Желтоқсанда Мен де тұттым Азаны, сен де тұттың.   Айтшы, орны толды ма кем-кетіктің Ел тізгінін ұстайды ер жетіп кім? МЕНІҢ ҰЛЫМ ОТЫЗҒА КЕЛЕР ЕДІ КЕТПЕГЕНДЕ ҰШЫНДА КЕРЗІ ЕТІКТІҢ!!! 
