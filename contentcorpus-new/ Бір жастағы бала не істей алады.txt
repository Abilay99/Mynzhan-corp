 Дені сау бір жастағы бала не істей алады? - Ешкімнің көмегінсіз тұра алады.  - Үлкен адамның жетегінде өздігінен жүреді.  - Белсенді түрде еңбектейді.  - Сатымен жоғары-төмен еңбектей алады. - Үлкен адамның көмегімен сатыдан жоғары-төмен түседі.  - Отырады, орнынан тұрады. - Кереуетке шығады, одан еденге түседі. - Үлкен адамның үйретуімен пирамида ойыншығын бұзып, қайта құрайды.  - Қақпағы бар ойыншық ыдыстың ішіне кішкентай заттарды салып, оны төгеді.  - Тұрмыста қолданылатын заттармен ойнайды. - Түйме сияқты кішкентай заттарды сұқ саусағымен ұстайды. - Дөңгелегі бар ойыншықтарды жүргізеді, допты әрі-бері лақтырады. - Шкафтың, тартпаның есігін жауып, қайта ашады.  - Не үйренсе, соны істейді. Далапты көрсе, ерніне апарады, тарақты көрсе, шашын тарайды.  - Өз сезімін қимылымен көрсетеді. Анасы мен әкесін, ойыншықтарын құшақтап, сүйеді. - Өзінен үлкен адамның ойнатқанын түсініп, қуанады. Жаңа ойыншықты ажыратады.   - Туысқандарын танып, көрген кезде күледі.  - Жақындарын суреттен таниды, әкесін, шешесін суреттен көрсетеді.  - Бөтен адамды жатырқайды.  - Кітап беттерін ақтарып, суреттерге көз тоқтатып қарайды.  - Музыкаға денесін қозғалтып билейді.  - Айнадағы өз бейнесіне қарап тамсанып, ойнайды, бетін түрліше тыржитады.  - Үлкен адамдар сияқты телефонды құлағына тақап, "сөйлеседі". - Өзіне қойылған сұраққа былдырлап жауап береді.  - "Алып кел, маған бер, мына жерге қой, аш, жап" деген сөздерді түсініп, орындайды.  - "Болмайды" деген сөзді түсінеді.  - "Сау бол" дегенде қолын бұлғап, алақанын шапалақтап ойнайды, бетін қолымен ашып-жабады.  - Өз атын біледі, аты аталғанда қарайды.  - Нанды, печеньені тісімен үзіп алып, шайнап жейді.  - Бөтелкені көтеріп өздігінен ішеді.  - Қасықпен тамақ жеуге талпынады.  - Жуынарда қолын тосады, қолын бетіне апарып "жуады", өзі "сүртінеді".  - Киіндіріп жатқанда қолын ұсынып, аяғын аяқ киімге салып, өздігінен киінуге ұмтылады.  Егер бір жасқа толған бала жоғарыдағы әрекеттерді істей алмаса, еш мұңаймаңыз. Әркімнің ағзасы, дамуы әртүрлі.  
