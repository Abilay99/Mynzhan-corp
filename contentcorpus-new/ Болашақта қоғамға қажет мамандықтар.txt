 Мамандық таңдау – қазіргі түлектердің басты мәселесі. Оларды толғандыратыны – қай мамандық қоғамда тапшы. Болашақта кей мамандықтар жоғалып, жаңа маман иелеріне деген сұраныс арта түседі. Бұл қоғам мен техниканың әсерінен болуы мүмкін. Сонымен, назар аударайық: 10 жылда қоғамға қажет 10 мамандық тізімі. Дрон операторы Дрон – ұшқышсыз аппарат. Оның көмегімен алыс жерлерге ұшып барып келуге болады, аппарат қазір көптің ісін тындырып жүр. Әлемде өрт сөндіріп, суретке түсіріп, алып қалалардың ластануын  анықтайды. Ал сауда компаниялары осы аппараттарды жеткізу құралы ретінде пайдаланбақшы. Оператор мамандығы дронды басқару үшін де қажет болады. Олар дронның маршрутын белгілеп, оның қызметіне жауап береді. Экодизайнер Экодизайнерге қойылатын басты талап: қиял. Қияли адамдар не үшін қажет? Олар заттан екінші «зат» дайындай алады. Яғни, олар фантазиясына сеніп, ескі дүниелерден жаңа тың заттарды қайта шығаруы тиіс. Ол жасаған дүние табиғатқа кеселін тигізбеуі керек. Сонымен қатар, ол істен шығайын деп жатқан бұйымдардың болашағын көре алуы қажет. Электрокөлік механигі Электр қуатымен жүретін көліктер – болашақтың еншісіндегі ең керемет көлік. Себебі, қоршаған ортаға зияны жоқ әрі тиімді. Олардың саны әлем бойынша аса көп емес, бірақ қарқынды түрде қатары артып келеді. Механик электрокөліктерді жөндеп, электромоторларының қызметін тексеріп, барлық жүйесіне жауап береді. Олар көбіне электрика туралы бес саусақтай білуі тиіс. Егде адамдарды оқытатын маман Зейнет жасына келген адамдар көбіне заманауи өмір ағымына енгісі келеді. Жастар секілді технологияның қыр-сырын меңгергісі келеді. Сол үшін зейнет жасындағы адамдарға арнайы курстар мен шеберлік дәрістері көбейетін болады. Сәйкесінше оларға түсіндіріп беретін мамандардың да саны артады. Егде тартқан кісілерге қойылатын талап мықты: үлкен адамның психологиясын жақсы білуі керек. Оларға арналған арнайы әдістеме де жасақталады. Медициналық роботтарды жобалаушы Медициналық кибермаман – робототехникадағы жаңалық. Олардың саны әлем бойынша өте аз. Бірақ, сұраныс көп. Күрделі оталарды жасайтын медициналық роботтарды құрастырушылар кибердәрігерлердің механизмін және бағдарламасын жасақтайды. Олар тек роботехнологияда ғана емес, медицинада да сауатты болуы керек. Аэробиолог Аэробиология – атмосферадағы микроорганизмдерді зерттейтін ғылым. Бұл ғылым биология, инженерия, география, метеорология, экология, медицина, оптика және физика ғылымдарының тоғысында пайда болған. Аэробиолог Жердегі барлық ауа қабатын зерттейді. Мысалы, экожүйеде қандай микроорганизмдер өмір сүреді, олар бір-бірімен қалай зат алмасады, қалай қозғалады деген сұрақтарға жауап іздейді. Сонымен қатар, аэробиологтар қауіпті аурулардың таралуын тоқтатуға себепші. Бұл мамандар ауаның неден ластанатынын жаңа әдістермен анықтайды. Жалғасы бар... 
