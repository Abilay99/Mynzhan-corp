Достық – адам бойындағы асыл қасиеттердің бірі. Мұны жырға қоспаған, тақырыбына арқау етпеген ақын-жазушы кемде-кем. Тіпті, жоқ десек те болады. Соның бірі – ұлы Абай. Абай - ірі гуманист ақын. Сондықтан ол адам адамды сүйе білуі керек деген идеяны берік ұстады. Ол жалпы адам баласының достығын жыр етті.  Абайдың көп өлеңдерінде адам баласы біріне-бірі жаулық емес, достық іздесін деген пікір өзек болып тартылып жатады. «Жігіттер, ойын - арзан, күлкі - қымбат» деген өлеңінде:  Кемді күн қызық дәурен тату өткіз,  Жетпесе біріңдікін бірің жеткіз.     Күншілдіксіз тату боп шын көңілмен,  Қиянатшыл болмақты естен кеткіз.  Абайдың түсінігінше, ең қызық өмір - татулық, достық. Күн сайын жаулықтың отына май тамызып тұтатушы қоғамның жуан ортасында отырса да, Абай өле-өлгенше достықты жырлаумен болды.      Жүрегі жұмсақ білген құл,  Шын дос таппай тыншымас.  Пайда, мақтан - бәрі тұл  Доссыз ауыз тұшымас, - деді. Бұл өлең - ұлы ақынның достықты жыр еткен барлық өлеңдерінің кілті.  **** Адам баласына адам баласының бәрі - дос. Не үшін десең: дүниеде жүргенде туысың, өсуің, ашығуың, қайғың, қазаң, дене бітімің, шыққан жерің, барар жерің бәрі бірдей... Біріңе бірің қонақ, қонақ соры екенсің, өзің дүниеге де қонақ екенсің... **** Жаман дос - көлеңке: басыңды күн шалса - қашып құтыла алмайсың, басыңды бұлт алса - іздеп таба алмайсың. **** Досы жоқпен сырлас,Досы көппен - сыйлас. **** Достық – достық шақырады. **** Көп кісі досым жетілсе екен демейді, егерде бірі жетілсе бағанағы досына бітімі жоқ дұшпаны сол болатұғыны қалай? **** Кей құрбы бүгін - тату, ертең - қату,Тілеуі, жақындығы - бәрі сату. **** Біріңді, қазақ, бірің дос,Көрмесең - істің бәрі бос. **** Жас күнде кімді көрсең - бәрі дос. **** Жақсы дос - білген сырын сыртқа жаймас. **** Жау қожандап бұртиып,Дос құбылып әуре етер. **** Жауға - мылтық, досқа - ынтық. **** Досқа - жаз, жауға - аяз. 
