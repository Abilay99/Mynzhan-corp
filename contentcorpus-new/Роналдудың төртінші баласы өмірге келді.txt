Португалия ұлттық құрамасы мен мадридтік "Реалдың" шабуылшысы Криштиану Роналдудың төртінші баласы өмірге келді. Қуанышты хабары жайлы футболшы Instagram желісінде жазды. 32 жастағы португалдық ойыншының төртінші баласының анасы – испандық сәнбике Джорджина Родригес. Роналду мен сүйіктісі дүние есігін ашқан қызына Алана Мартина деп ат қойды.  - Алана Мартина қазір ғана дүниеге келді! Анасы мен қызының жағдайы жақсы! Біз өте бақыттымыз, - деп жазды Роналду. Айта кетейік, Роналдудың суррогат анадан үш баласы бар. Криштиану-кішісі 7 жаста болса, осы жылдың маусым айында Ева мен Матео есімді егіз балалары өмірге келген еді. 
