 Counter Strike: Global Offensive (CS:GO) дисциплинасы бойынша өнер көрсететін қазақстандық AVANGAR киберспорт командасы Asia Championships 2019 турниріне шақырту алды. Қазақстандық ұжым жарысты бірден топтық кезеңнен бастайды. Сондай-ақ беделді турнирге AVANGAR-дан бөлек ENCE, MIBR және NRG Esports секілді әлемге танымал командалар шақырту алған екен. Өзге қатысушылар іріктеуден өтеді. Байрақты бәсеке 21-24 қараша күндері Қытай елінде өтеді. Жарыстың жалпы жүлде қоры $500 мыңды құрайды.  Күні кеше AVANGAR BLAST Pro Series Moscow 2019 турнирін жеңімпаз атанған болатын. Финалда forZe ұжымын 2:1 есебімен ұтқан қазақстандық команда $125 мыңды қанжығасыына байлады. Ал оның алдында StarLadder Berlin Major 2019 беделді турнирінде финалға дейін жетіп, сенсация жасаған еді. Германияның астанасы Берлинде өткен турнирдің финалына шығып, Astralis командасынан жеңіліс тапты.  Дегенмен мұндай нәтижеден соң AVANGAR ұжымы HLTV рейтингінде бірден 9 сатыға көтеріліп, 6-шы орынға жайғасу арқылы әлемнің үздік 10 командасының қатарына енді. Бұған дейін AVANGAR-дың үздік нәтижесі 13-ші орын болатын.  Қазіргі таңда AVANGAR-дың намысын қазақстандық Дәурен Қыстаубаев, Айдын Тұрлыбеков және Алексей Голубев, өзбекстандық Санжар Кулиев және ресейлік Али Джами қорғайды. 
