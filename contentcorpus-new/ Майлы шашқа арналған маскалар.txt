  Майлы шаш құрғақ шаш сияқты сынғыш және ұйысқақ бола бермейді, оларды зақымдау қиынырақ. Майлы шаштың басты кемшілігі – оның майлы болуы. Алайда шаштың еш кінәсі жоқ, шаштың ондай болуына бас терісінің майды көп бөлуі себепші. Сондықтан майлы шашқа арналған күтім бас терісіне бағытталуы керек. Үйде шашқа қандай маска жасасаңыз да, алдымен оны бас терісінің кішкентай бөлігіне жағу арқылы тексеріп алыңыз. Себебі кей компоненттер аллергия беруі әбден мүмкін. Әрине, мүмкіндік болса, кез келген күтімді трихолог маманынан кеңес алудан бастаған жақсы.  Ұсақ теңіз тұзы майлы бас терісіне арналған жақсы маска бола алады. Тұз тері майын сіңіреді, антисептикалық қасиетке ие және қайызғақ пайда болуының алдын алады. Жуылған басқа аздап теңіз тұзымен бірнеше минут жеңіл массаж жасаңыз. Сол кезде пилинг әсерін аласыз. Содан соң жылы сумен шайып тастаңыз.  Шөптер қайнатпасы, әсіресе, майлы шаштарға пайдалы. Мысалы: сәлбен (шалфей), қалақай (крапива), жалбыз және қайың жапырақтары. Оларды кез келген дәріханадан табасыз. Суыған шөп қайнатпасына шашыңызды шайып алсаңыз, май бездері жұмыстарын қалпына келтіруге көмектеседі.  Бір қарағанда, шаш майлануға бейім болса, ол қосымша қоректендіруді қажет етпейтін секілді көрінеді. Бірақ бас терісі қосымша ылғалдандыру мен қоректендіруді алмаса, ол құрғап, майды одан сайын белсенді түрде бөледі. Сондықтан майлы шашқа қоректендіргіш маскалар, соның ішінде май негізінде дайындалатын маскалар жасауға болады. Алайда майлы шашқа арналған майды дұрыс таңдау керек. Мысалы, майлы бас терісіне зәйтүн және кокос майы келмейді, ал ошаған майын қолдану ұсынылады.   Сұлы жармасынан жасалатын маскалар тек майлы бет терісін емес, сондай-ақ майлы бас терісін де тыныштандырып, ылғалдандырады. Маска жасау үшін аздап сұлы жармасына қайнаған су құйып, суығанын күтіңіз. Пайда болған ботқаны бас терісіне жағып, бірнеше минуттан соң жақсылап жуып тастаңыз.  Балшық тері тесіктеріне терең еніп, лас пен май қалдықтарын алып шыға алатын қасиетке ие. Маска дайындауға көгілдір немесе жасыл балшықты сумен араластырып, пайда болған масканы бас терісіне жағып, жарты сағатқа дейін ұстау ұсынылады. Содан соң оны жақсылап жуып тастаңыз.  Айранды бас терісіне жағып, массаж жасап, полиэтилен қалпақ киіп алыңыз. Масканы 20 минуттан соң жуып тастаңыз.  Сұлулық салондарында майлы шашқа арналған қышқылды пилингтер жасайды. Соған ұқсас әсерді жемістер маскасынан алуға болады. Себебі жемістерде де майлы бас терісіне пайдалы жеміс қышқылдары бар. Мысалы, бірнеше қатты кивиді үккіштен өткізіп, дайын езбені шашқа жағыңыз. Оны 15 минуттан соң жуып тастаңыз. 
