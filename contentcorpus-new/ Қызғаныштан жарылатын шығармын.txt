 Бүгінгі әңгімеміздің басты кейіпкері туралы ешқашан жақсы пікірлер айтылған емес. Ол туралы талай-талай отты жырлар мен назды әндер жазылды. Ол қаншама көз жастарды ағызды, ұйқысыз түндер мен күлкісіз күндерді сыйлады. Ол адам нанғысыз қылмыстар жасатып, тұңғиық күнәларға да батырды. Ал, қаншама сезімдерді суытып, қаншама некелерді бұзғанын ешкім де дөп басып айта алмайды... Бір қызығы, ол аяқ астынан пайда болады да, қайда, қашан екені белгісіз, әйтеуір жоғалып кете барады. Танысып қойыңыз, оның есімі – қызғаныш. Осы бір күндіз де, түнде де ұйықтамайтын, ыстықта да, суықта да маза бермейтін «құдірет» туралы ғаламтор беттерінде көптеген тақырыптар қозғалып та жүр, кітап, журнал беттерінде жарияланған маман кеңестері де шаш етектен, тіпті,  сіздер мен біздер де қызғаныш туралы аз әңгіме қозғаған жоқпыз. Десе де, оны әлі де ешкім жеңіп көрген емес. Оқырмандарымыздың сұранысы бойынша қызғаныш сезімімен ашық айқаста сізге қорған болар, сізді тығырықтан алып шығар бір топ кеңестерімізді тағы да назарларыңызға ұсынып көрмекпіз.   Ең бастысы, қолыңызға қағаз бен қалам алыңыз да, мынадай төрт сұраққа жауап беріңіз: Бірінші сұрақ: Қандай жағдайда қызғанасыз? Сіздің қызғаныш сезіміңізді шақыратын барлық жағдайдың тізімін құрыңыз. Мәселен, әріптестерінің қоңырауы, әлеуметтік желідегі өзгелермен қарым-қатынасы, бұрынғы сыныптастары немесе топтастарымен болатын отырыстар т.б. Екінші сұрақ: Қызғаныш сізді билеп алғанда қандай күйде боласыз және басыңызға қандай ойлар келеді? Үшінші сұрақ: Мұндай кезде сізді не құтқара алады және не тыныштандыра алады деп ойлайсыз? Төртінші сұрақ: Серігіңіздің тарапынан нені қалайсыз? Тізімдегі сұрақтарға әбден жауап беріп болған соң, бекзадаңызға жүгініңіз. Егер сіздерде шынайы қарым-қатынас болса, ол сізді түсінеді. Екеуіңіз отырып жақсылап талқылаңыздар. Болмашы күмәндар үшін одан айырылып қалғыңыз келмейтіндігін жеткізіңіз. Ол сізге көмектеседі.    Оған ешқашан өтірік айтпаңыз. Шындықты айтуды әдетке айналдырған болсаңыз, жігіттен де соны талап етіңіз. Сізді қызғаныштан құтқара алатын жалғыз күш –сенім. Ең алдымен мынаны түсініңіз, қызғаныш - махаббат емес. Ол бір адамның екінші адамға қымбат екендігінің дәлелі ғана. Яғни, жақын адамдардың арасында қызғаныш сезімінің болатындығы қалыпты жағдай. Бірақ, әр нәрсенің шегі бар екендігін естен шығармаған жөн.  Дайындаған: Айгерім Сматуллаева 
