ҚР Мәдениет және спорт министрлігі тапсырысы бойынша Шәкен Айманов атындағы "Қазақфильм" АҚ жарыққа шығарған "Алтынемел" деректі фильмі ҚХР-ның Тайчжоу қаласында өткен Кино және туризм саласындағы азиялық өнер апталығында "Шетелдің үздік деректі фильмі" жүлдесімен марапатталды.  Алтынемел мемлекеттік ұлттық саябағының бай табиғаты туралы баяндайтын деректі фильмнің авторы, танымал фотограф-натуралист Олег Белялов.   Картина "Алтынемел ұлттық табиғи саябағының ерекшелігі неде?", "Құрылғалы бері 20 жылдың ішінде не өзгерді?", "Туристер бұл аймаққа нені көру үшін баруы тиіс?" сынды сұрақтарға жауап іздейді. Алтынемел Жетісу Алатауының оңтүстік сілемдерінің арасында орналасқан ұлттық табиғи саябақ екені баршаға мәлім. Жер көлемі - 520 мың гектар. Саябақ аумағында туристерді қатты қызықтыратын бірегей табиғи құрылымдар және байырғы тарих ескерткіштері орналасқан. Шатқалдарында ежелгі адамдардың тасқа қашап салған суреттерін көруге болады. Ол Қапшағай мемлекеттік аңшылық шаруашылығы негізінде 1996 жылы құрылды.  Бір қызығы, "Алтынемел" деректі фильмі режиссердің алғашқы жұмысы, Олег Белялов бұл картинаның сценарий авторы және қоюшы операторы. Болашақ фотограф 1960 жылы 23 тамызда Алматы қаласында дүниеге келген. Алғашқы фотосуреттерін 1970 жылы "Смена-7" фотоаппаратымен түсірген. Сол жылдары жабайы табиғатты, құстарды түсіруге әуестене бастады. 1984-1987 жылдар аралығында "Қазақфильм" киностудиясында оператордың көмекшісі ретінде жұмыс атқарды. Көптеген зоологиялық экспедицияларға, Қазақстан табиғаты туралы фильмдердің және фотоальбомдардың жасалуына белсене қатысты.  Естеріңізге сала кетейік, былтыр қараша айында "Қазақфильм" киностудиясы ҚР Тұңғыш Президенті Елбасы қорымен бірлесіп, Қазақ деректі киносының күндері аясында "Алтынемел" деректі фильмнің көрсетілімі өткен болатын.   Кино және туризм саласындағы азиялық өнер апталығының ұйымдастырушылары: Қытайдың телевизиялық суретшілер қауымдастығы, Чжэцзян баспа, радио, кино және телевизия әкімшілігі және Тайчжоу үкіметі. Мәдени іс-шара Азия елдерінде туризмнің және кинематография саласының дамуына бағытталған. Биыл аталған шараға Франция, Ресей, Қазақстан және Жапония сынды 23 мемлекеттен мыңнан астам кино және телебағдарламалар қатысқан. 
