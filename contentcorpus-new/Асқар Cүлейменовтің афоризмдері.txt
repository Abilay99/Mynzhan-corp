Белгілі жазушы, әдебиет сыншысы, драматург Асқар Сүлейменовтің елдік, ұлтжандылық, адамдық туралы айтқан афоризмдерін назарларыңызға ұсынамыз. * Есесін жіберген ел - ел емес. * Экономикалық қауіпсіздіктің мәселесі, ең алдымен, - ұлттық қауіпсіздіктің мәселесі. * Ел ділімен танылмақ. * Ұлтжандылықты ауаның деңгейіне көтерген үш халық болса, екеуі - француздар мен поляктар, екі халық болса - тағы сол екеуі. Ұлтшылдықпен тыныстау олар үшін табиғи нәрсе. Парижде қайтқан Шопеннің жүрегін Варшавадағы шіркеуге мирас қылғаны ұмыт қалмайды.  * Қит етсе болды америкалап шыға келетін аура етек алды. Бұл өзі мегежіннің інгенмен бой салыстырғанындай. * Кісілігін жоғалтпаса - жауыңның қайсыбір иттігін кешіруге де болады. * Ұяла алмаған - тірі өлік. * Адамның адамдығын - оның басқаға, басқаларға шын зәрулігімен өлшеуге болады. * Бұл ғаламда тұзақты да, тұсау-тұсамысты да туабітті танымасқа жаралған біреу бар: ол – адам. * Даусызға дауды дауасыз айтқан... * Тәрбиенің еркіндігі - еркіндікпен тәрбиелеу. * Кейбір адамдардың бағасын жауының санымен де өлшеуге болады. * Байлық - барлық болғанда, өнер - мұрат. Байлықтан мұрат шықпаған. Ал, мұрат - тірлік. * Бірлік түбі – зорлық. * Үлкен арман сабырда жатады. * Ашық айту - анық айту болғанымен, ақиқатты айту емес. * Сүрінгенін секіргендей көрсете білер бар. * Тіс тимеген шөп жесір, құс қонбаған көл жесір. * Өмір - тән, өнер - жан: тән тұншыққанда - жан шыңғырады. * Өлімге берер жаным бар – пендеге берер арым жоқ. * Тірлік кешкен адамның сол тірліктен алып кетері – жат тізені кеудесіне шығармау. * Сауалы бұйрық тектіге – солқылдақ жауап жүрмеген.  
