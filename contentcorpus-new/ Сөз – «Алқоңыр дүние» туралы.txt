Қазақта баға жетпес байлық – сөз. Асыл сөз, жасын сөз, тәмсіл сөз... иә сөз. Күлтегін ескерткішіндегі «Сөз иесі-мен өзім» деген тіркестің мәнін Тыныштықбек ақынның поэзиясын оқи отырып түйсіне түсетін сияқтысың. Ақын өз Сөзінің толыққанды иесі. Поэзия әлеміне бүкіл болмысымен кірген ақын өз Сөзін табады. Сөзі арқылы өзін табады. Поэзия әлемінде қарапайым заттардың өзі ерекше, әр зат, әр құбылыс нәзік те мықты, үлбір де күшті. Поэзияның өн бойындағы осы нәзіктік пен қуат оның мықтылығы. Ақын өз арнасын тапқан тұста жаңағы поэзияның бойындағы бар күш-қуат ақынға ауады. Кейде шығармашылық тұлғалардың бойындағы өзіндік ерекшеліктерді көріп, таң қаласың. Қарапайым пенделерден бір қарағанда еш айырмашылығы жоқ адам соншама құдіретті сөз әскерін қайдан шығарады деп. Сөз жоқ, бұл дарын белгісі... Ұлы Жаратушының сыйы... Қазақ филологиясы факультетінің барлық студенттері сияқты сол кезде жаңа шыққан жинақтардың қолымызға түскенімен танысып отыру әдетіміз еді. Алғаш рет Тыныштықбек Әбдікәкімұлының жұқалтаң ғана «Ақшам хаттары» деген жинағын қолыма алып оқығанда студент болатынмын. Албырт көңілдің кейде ақ жаңбырдай ебіл-дебіл жылайтыны бар, ернеуінен асып-тасып төгілер бұлқыныстары бар дегендей. Жыр - дауа. Несін сұрайсыз талай хатқа жауап, талай жылауларға жұбану болды. Кейін не оқырын білмей басы қатып жүрген көрші топтағы бір жігіттің қолына ұстатып жібердім. Ертеңінде әлгі жігіт топтан ерек ұмтылып, қолымды қайта-қайта қысып, алғысын жаудырып әлек болды. Тіпті кейбір өлеңдерден үзінді жаттап алыпты. Күлдім. Дәл осылай Тыныштықбек ақын тағы бір жүректерге мазасыздық әкелді.  Кейіннен ұстазымыз, қазақ тілінің көксеңгірі Қинаят Шаяхметұлы Тыныштықбек ақынның диплом жұмысы деп қолжазба жұмысты оқытты. Ғажайып бір тылсым әлемге тап болғандай сезіндім. Әрі таныс. Әрі таныс емес ғажайып әлем, ерекше және бұрын соңды кездестірмеген тың оралымдар мен бейнелер, қанық бояу, жаңалықты байқадым. Бірақ сараптап, түсіндіре кетуге шамамыз жетпеді. Ең алдымен ақын дүниетанымындағы ұлттылықтың өлеңдерінің әр жолынынан мен мұндалап тұратынын баса көрсеткіміз келеді. Ақын лирикалық тұлғасы өлең әлемінде жаңа бір патшалық құрып алып сол патшалығын таза қазақи дүниетаныммен басқарып отырғандай әсерде боламыз.   Ұстазымыз Қуандық Жүсіптің үйреткен талдаулары бойынша теориялық қисынға салып талдау үшін бір мақала емес, теориялық трактат жазу керек шығар ақын Тыныштықбек Әбдікәкімұлының шығармашылғы туралы. Десек те, ақын туындыларының тек бір қырынан алып, тамшыдай бөлшегіне үңілу үшін ұлттық бояулы түр-түс реңдерінің кейбіріне тоқталуды жөн санадым. Ақын өлеңдерінідегі түр-түс палитрасы ұлттық қанық бояулармен көмкеріліп жаңа әлемнің сазды лебіндей сезіледі.  Болмаса егер бойдағы сабыр-ұстам, Саған деген өлер ме ем сағыныштан. Көгілдір нұр төгіп тұр Көкте жұлдыз, Қой көзіңдей, сәулеге шағылысқан.  Жұлдыздың көгілдір нұры дегенді көп ақындар айтады ал ол нұрдың сәулеге шағылысқан қой көзіндей деген теңеумен астасқанда жаңа бір сурет бояуын береді. Әрі бұл да түнде қой күзеткен қазаққа ғана таныс ұғым болып шығады. Немесе, келесі шумақтағы күрең деген сөзге назар аударсақ:  Қап-қараңғы үрейдің арқасындай Мына Түннен азырақ қорқасың да. Күлген сайын сырттағы күрең боран, Жын жылайды пешіңнің қолқасында.  Қалыптасқан ұғым бойынша боран ақ түтек түрінде келіп ақ түсімен берілсе, ақын Тыныштықбекте күрең боран бар. Сырттағы боранжай емес, күлетін боран әрі қүрең болуы қорқынышты дамытып тұр. Себебі, қызыл, күрең түстер келесі жолда берілген пештің қолқасынан жылайтын жынмен байланысып қан түсті болып қорқыныш ұғымын жаңа бір сипатта өрбіткен. Шекелерін сығымдап күшті ғылым, Аспан өле бастады, Түз түгілі. Қызылжалқын аңызақ долдануда, Ібілістің мыйындай ыстық үні!  Осы жолдардағы қызылжалқын аңызғақ бағанағы күрең боранның жазда соғып тұрғанындай әсерде боласыз. Тағыда қорқыныштың түсі қызыл түстің бір реңімен берілген. Апокалипсистік түске еніп жаңа бір сипаттағағы суреттер береді. Келесі өлең жолындағы көкжасыл түс жай түс емес көкпектің күшіктеген түсі.  Айнала – кіл күйік тау, ісік төбе... Айғай-жолға көрдім сан түсіп те мен. Құла Түздің кіндігін құйын бұрап, ...көкпек қана көкжасыл күшіктеген...  
