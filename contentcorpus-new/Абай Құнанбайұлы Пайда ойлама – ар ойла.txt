Өзі өлсе де, артына өлмейтін із қалдырған Абай Құнанбайұлының өткір ойлары, өнегелі сөздері қашанда жадымызда. Қара халықтың қамын ойлап қайғырған бабамыздың адам бойындағы ең ізгі қасиеттер – адамгершілік, ар–ұят туралы айтқан асыл сөздері жетерлік. Ендеше, Абай атамыздың осы туралы айтқан бір топ өсиет сөзін назарларыңызға ұсынуды жөн көріп отырмыз.  Пайда ойлама – ар ойла. Бақастық күншілдікті зорайтып, адамгершілікті азайтады. Арыңды сатып тапқан мал – харам. Бір қылығың жағып күнде жақсы болмайсың.  Алла асыраған пенде аш болмайды. Аз ақшаға малданып, өнбес іске жалданба. Ұлыққа – қошеметшіл де бір, құл да бір. Арлану – ақылдының ісі. Жақсының – жолы ашық. Дұрысы: аққа тартқан – жөнге қайтқан. Кей жаманның мінезі: күн жауғанда – қойныңда, күн ашықта – мойныңда. Жаныңа жаққанның соңынан еруге жалқауланба. Адамға ақыл керек, іс керек, мінез керек. Ішсем, жесем, ұйықтасам – тән құмары, білсем екен, көрсем екен, үйренсем екен – жан құмары. Көріп – көріктіні, таңдап – тектіні ал.  Мал өмірді жалғамайды. Пейілі кедей байдан сақта. Өзі шошқа – өзгені ит деп ойлар. Пайдасыз тақыл – ойлаусыз ақыл.  Көкірегі – сезімді, көңілі – ойлыға бәрі анық. Кейбіреу құр тілмен мал жиғысы келеді. Тұрлаусыздың қолынан түк келмейді. Малқұмар көңіл – соқыр көңіл. Жан мен тән малда да болады. Қолдағыңды қорғап бақ. Малыңды жауға – басыңды дауға қор қылма. Өсек тасып, құмардан шығатындар болады.  Құлағын сатқан оңдырмас та, оңбас та.  Татуды араз, жақынды жат қыларға бұл қу өмірдің есеп қылығы татымайды. Өмір – алдамшы: қызығыңды білдірмей ұрлайды.  
