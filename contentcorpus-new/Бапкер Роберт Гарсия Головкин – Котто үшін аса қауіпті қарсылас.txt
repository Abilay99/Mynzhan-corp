Америкалық танымал бокс жаттықтырушысы Роберт Гарсия қазақстандық Геннадий Головкинді жақында ғана орта салмақтағы WBC чемпиондық белбеуінің иесі атанған Мигель Котто үшін ең қауіпті қарсылас деп таныды.   Гарсияның пікірінше, Коттоға WBA және IBO тұжырымдары бойынша әлем чемпионы саналатын Головкинмен кездесудің еш қажеті жоқ көрінеді.  Айта кетейік, Роберт Гарсия көпшілікке танымал Брэндон Риос, Нонито Дониэр және Келли Павлик сияқты боксшылардың бапкері саналады.   Естеріңізге салар болсақ, 8 маусым күні орта салмақтағы чемпиондық кездесу қорытындысы бойынша пуэрто-риколық Мигель Котто аргентиналық Серхио Мартинестен WBC брилиантты белбеуін тартып алған еді. Аталған кездесуді көрермендер арасынан тамашалаған Головкин осыған дейін қос боксшы арасындағы жекпе-жектің жеңімпазымен кездескісі келетінін ашық айтқан болатын. Қазір отандасымыз өзінің 26 шілде күні аустралиялық Дэниэль Гилге қарсы кездесуіне қызу дайындық үстінде. Дайындаған: Болат Қосмағамбет  
