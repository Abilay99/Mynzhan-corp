 Қазақстандық мәнерлеп сырғанаушы Элизабет Тұрсынбаева Халықаралық конькимен жүгірушілер одағының (ISU) жаңартылған рейтингінде үздік ондыққа енді. Рейтингтегі ұпайларды есептеу барысында Олимпиада ойындары мен өткен маусымдағы әлем чемпионаттарының, сондай-ақ Гран-при кезеңдері мен өзге де халықаралық жарыстардың үздік нәтижелері есепке алынды. Әйелдер арасында ресейлік Алина Загитова 4510 ұпаймен бірінші орында тұр. Екінші орынға Сатока Мияхара 3459 ұпаймен орналасқан. 3384 ұпай жинаған тағы бір ресейлік Евгения Медведева үздік үштікті қорытындылаған. Элизабет Тұрсынбаева алтыншы орында. Ол екі маусым қорытындысы бойынша 3108 ұпай жинаған. Ал жеке рейтингте Элизабет төртінші орында тұр.  Еске сала кетейік, Тұрсынбаева өз мансабында тұңғыш рет әлем чемпионатының күміс жүлдесін иеленді. 
