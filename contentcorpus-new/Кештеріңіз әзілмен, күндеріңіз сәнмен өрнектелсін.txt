Танымал сықақшы Уәлибек Әбдірайымов тізгінін ұстаған «Әзіл кеш» бағдарламасы 22 қарашадан бастап «Ел арнада» жаңа форматта, жаңа жүргізушілермен көрермендерге жол тартпақ. Бұдан былай кешті әзілмен әрлейтіндер – сатирик Бейбіт Сарыбай мен актер Нұрбол Айтулов.  Бағдарлама қазақи қалжыңмен өрнектеліп, "Тамаша", "Шаншар", "Алдараспан", "Күлкі керуені", "Бауыржан шоу" сияқты әзіл-сықақ театрларының қойылымдарын бір сәт еске түсіріп, олардың авторлары мен орындаушыларының өмірі жайлы әсерлі де, қызықты әңгіме өрбиді.  Айта кететіні, жаңа маусымда әзіл-сықақ театрлары әзірлеп әкелген қойылымдар осы «Әзіл кештің» студиясында орындалатын болады. Бағдарлама тек қана әңгімелесу негізінде өрбіп қана қоймай, жүргізуші студия қонағын көпшілікке танытқан кейіпкерімен сұхбаттасып, импровизация жасайды. Сондай-ақ әзілқой майталмандар мәтінді жылдам оқу жүйріктігі, танымал адамдарға пародия жасау, әншілер пародия орындау сияқты сындарға түседі. , – дейді «Ел арна» телеарнасының бас редакторы Әсия Бағдәулетқызы.  Сонымен қатар, жақында «Хабар» арнасында «Білгенге маржан» атты әлеуметтік-танымдық ток-шоуы тұсауын кескен болатын. «Білгенге маржан» бағдарламасының мақсаты – күнделікті тұрмыста кез-келген жан жиі бетпе-бет келетін сан қилы мәселелердің түйінін тарқату, білікті мамандар мен сарапшылардан, өмірден көрген-білгені, түйгені мол қазыналы кісілерден көкейде жүрген өзекті сауалдарға жауап алу.  Бұл әлеуметтік ток-шоуда әдет-ғұрып, салт-дәстүр сабақтастығын үзбеу, отбасылық қарым-қатынасты нығайту, бала тәрбиесі, киім тігу, қаражат жинаудың, жоспарлаудың қағидалары, гүл өсіру т.б. түрлі тақырыптар талқыланады.  Халыққа пайдалы, жастарға оң тәрбие берер бағдарлама жүргізушісі Маржан Сұлтанбаевамен жақында онлайн-конференция өтеді деп жоспарланып отыр екен. Бағдарламаға қатысты сауалдарыңыз, ұсыныстарыңыз және айтар пікірлеріңіз, тың ойларыңыз болса бүгіннен бастап, #БілгенгеМаржан#Хабар #Маржан хэштегтерін пайдалана отырып (хэштегсіз жолданған сұрақтар қабылданбайды, Маржанның жеке парақшасына жолданған сауалдар да саналмайды. Естеріңізге сала кетейік, онлайн-конференцияда Маржан әр сауалға жеке тоқталып, кеңейтілген жауап береді) сауалдарыңызды жолдасаңыздар болады. Сұрақтар бүгіннен бастап, «Хабар» арнасының кез-келген ресми әлеуметтік желілерінде (вконтакте; фейсбукте; туиттерде) қарашаның 18-іне дейін қабылданады. 18 – 19 қараша күндері сіздердің сұрақтарыңызға Маржан онлайн режимінде жауап беретін болады.  - дейді ұйымдастырушылар. Сілтеме  Дайындаған: Анар Мұстафина 
